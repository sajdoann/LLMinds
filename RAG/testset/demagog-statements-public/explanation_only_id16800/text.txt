<p>Vláda ČR ruské obvinění skutečně, jak tvrdí Brabec, odmítla, ruský velvyslanec byl skutečně pozván na ministerstvo zahraničí. Výrok hodnotíme jako pravdivý i přes Brabcovu nepřesnost, že s ruským velvyslancem jednal samotný ministr Stropnický. Ve skutečnosti to byl jeho náměstek Šrámek.</p><p>Vláda se proti ruskému obvinění postavila <a href="https://www.vlada.cz/cz/media-centrum/aktualne/v-ceske-republice-nebyla-nikdy-vyrabena--vyvijena-ani-skladovana-zadna-latka-typu-novicok-165391/">prohlášení</a> m, které bylo vydáno po jednání premiéra Babiše s řediteli BIS a Vojenského zpravodajství. V něm mimo jiné stojí.</p><p><i>"V České republice nebyla nikdy vyráběna, vyvíjena ani skladována žádná látka typu novičok. Toto konstatovaly ve shodě obě zpravodajské služby ve svých zprávách. V České republice byl v roce 2017 zahájen program na ochranu vojsk a obyvatelstva a detekci zbraní hromadného ničení. V rámci tohoto programu měla být testována látka typu Novičok A-230.</i></p><p><i>V první fázi byla provedena mikrosyntéza látky Novičok A-230. V průběhu mikrosyntézy nebyla látka izolována a tento postup není dle metodiky Státního úřadu pro jadernou bezpečnost považován za výrobu ani vývoj. Vzniklý produkt byl ihned zničen. Ke druhé fázi programu již nebylo přistoupeno. Látka typu Novičok A-230 je odlišná od látky A-234, která byla použita při otravě Sergeje Skripala ve Velké Británii. Obě látky jsou zcela odlišné a mají jasně rozdílnou chemickou strukturu."</i></p><p>Následně, jak tvrdí Brabec, došlo skutečně k pozvání ruského velvyslance. Ruskému velvyslanci byly <a href="https://video.aktualne.cz/dvtv/zive-stropnicky-si-predvolal-ruskeho-velvyslance-proc-moskva/r~272826e22d0e11e89efbac1f6b220ee8/">sděleny výhrady</a> České republiky k obvinění Ruskem z výroby novičoku (video od 4:57). Samotné schůzky s ruským velvyslancem se však neúčastnil ministr Stropnický, ale jeho náměstek Šrámek (video od 00:10)</p>