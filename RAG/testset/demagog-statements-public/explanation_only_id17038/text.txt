<p>Jiří Pospíšil v rozhovoru pro Český rozhlas uvedl, že pokud Andrej Babiš postupuje tímto způsobem, měl by italské vládě nabídnout jinou formu pomoci. I když jeho kroky přímo nekritizoval, nevyjádřil ani přímý souhlas. Že by se Babiše přímo zastal, je skutečně zkratka, kterou publikovaly Parlamentní listy ve svém textu.</p><p>Předseda TOP 09 se k odpovědi Andreje Babiše, který odmítl žádost italské vlády o přijetí části uprchlíků, <a href="https://radiozurnal.rozhlas.cz/jiri-pospisil-z-top-09-vadi-mi-legitimizace-kscm-a-personalni-nestabilita-vlady-7568537">vyjádřil</a> (video, 7:12) v pořadu 20 minut Radiožurnálu. S rozhodnutím premiéra ale přímo nesouhlasil, pouze uvedl, že by bylo dobré v takovém případě nabídnout Itálii jinou pomoc a neuzavírat se před další komunikací. </p><p><em>„Já osobně si myslím, že ve chvíli, kdy Česká republika a v zásadě celá politická reprezentace odmítá povinné kvóty, přerozdělování uprchlíků proti jejich vůli po Evropě, tak by bylo rozumné nabídnout italské straně nějakou jinou formu pomoci, než je přijetí uprchlíků, kteří do České republiky sami nemíří a nepožádali v České republice o azyl. Já jsem přesvědčený, že máme dát azyl tomu, kdo o azyl v České republice požádá a splní podmínky české legislativy, českých zákonů.“</em></p><p>Zkreslení jeho odpovědi pak <a href="https://www.parlamentnilisty.cz/arena/monitor/Sef-TOP-09-Pospisil-se-zastal-Babise-ve-veci-prijimani-uprchliku-Opravdu-544446">přinesly</a> Parlamentní listy, které o souhlasu Jiřího Pospíšila s Andrejem Babišem nesprávně informovaly už v titulku článku: „<em>Šéf TOP 09 Pospíšil se zastal Babiše ve věci přijímání uprchlíků. Opravdu.“ </em>Proto výrok hodnotíme jako pravdivý. </p><p>Miroslav Kalousek a Karel Schwarzenberg domnělý výrok Jiřímu Pospíšilovi vytkli jako neztotožnitělný s dosavadní politikou TOP09. Miroslav Kalousek tak učinil na svém <a href="https://mobile.twitter.com/kalousekm">twitterovém</a> účtu, kde <a href="https://mobile.twitter.com/kalousekm/status/1019668599047376897">uvedl</a>, že svého předsedu respektuje, ale s jeho názorem souhlasit nemůže.</p><img src="https://demagog.cz/rails/active_storage/blobs/eyJfcmFpbHMiOnsibWVzc2FnZSI6IkJBaHBBcThIIiwiZXhwIjpudWxsLCJwdXIiOiJibG9iX2lkIn19--532043fe64b0c36ec5a9956b4d6523d2c3645a4c/Kalousek.JPG" alt=""/><p>Podobně se ohradil na <a href="https://www.facebook.com/karel.schwarzenberg/?hc_ref=ARQbgOTuh5xns5Yx8S6k29APpGeo0c7HIs7Fjn3v2xAreXKCH3UEh9FkxpI0wl8LwLE&amp;fref=nf">facebookové</a> stránce <a href="https://www.facebook.com/karel.schwarzenberg/posts/10155878321623925">také</a> Karel Schwarzenberg: <em>„Postoj vlády k prosbě italského premiéra je za prvé hloupý, za druhé nelidský a za třetí příčící se našim zásadám, které stavī na našem židovsko-křesťanském duchovním dědictví.“ </em>V podobném duchu hovořil také v <a href="https://archiv.ihned.cz/c1-66206170-meli-jsme-vyhovet-italii-a-prijmout-uprchliky-pro-eu-prestavame-byt-seriozni-a-duveryhodni-rika-schwarzenberg">rozhovoru</a> pro Hospodářské noviny. </p><img src="https://demagog.cz/rails/active_storage/blobs/eyJfcmFpbHMiOnsibWVzc2FnZSI6IkJBaHBBckFIIiwiZXhwIjpudWxsLCJwdXIiOiJibG9iX2lkIn19--e345ae7ed0b5863afd5c6e6caa6629e6e446c1a7/Schwarzenberg.JPG" alt=""/><p><br/><br/></p><p><br/><br/><br/><br/><br/><br/></p><p><br/><br/><br/><br/><br/><br/></p><p><br/><br/><br/><br/><br/><br/></p>