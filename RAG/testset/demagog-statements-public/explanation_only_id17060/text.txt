<p>Kompetence i proces jmenování zmíněné ve výroku souhlasí se zněním zákona a podrobnosti ohledně výběrového řízení odpovídají skutečnosti (a to i s přihlédnutím k drobné číselné odchylce, kterou je třeba posuzovat v kontextu výroku).</p><p>K procesu jmenování ředitele Generální inspekce bezpečnostních sborů (GIBS) se vyjadřuje <a href="https://www.zakonyprolidi.cz/cs/2011-341#p1-2">§ 1 odst. 2 zákona</a> o Generální inspekci bezpečnostních sborů a o změně souvisejících zákonů:</p><p>“<em>V čele inspekce stojí ředitel inspekce (dále jen „ředitel“), kterého jmenuje a odvolává</em><a href="https://www.zakonyprolidi.cz/cs/2011-341?text=f#f4410405"><strong><em>1)</em></strong></a><em> na návrh vlády a po projednání ve výboru Poslanecké sněmovny příslušném ve věcech bezpečnosti předseda vlády, jemuž je ředitel z výkonu své funkce odpovědný.</em>”</p><p>Prázdné místo šéfa GIBS bylo uvolněno poté, co se historicky druhý ředitel této instituce Michael Murín rozhodl <a href="https://www.irozhlas.cz/zpravy-domov/murin-skonci-v-cele-gibs_1804170928_miz">rezignovat</a> na svoji funkci. Učinil tak po sporech s předsedou vlády Andrejem Babišem, který na něj <a href="https://www.irozhlas.cz/zpravy-domov/michal-murin-generalni-inspekce-gibs-andrej-babis-kazenske-rizeni_1803120730_hm">uvalil</a> i kárné řízení. </p><p>Oficiálně svůj odchod <a href="http://www.gibs.cz/zpravodajsky-servis/tiskove-zpravy/rezignace-plk-judr-michala-murina-na-funkci-reditele-generalni-inspekce-bezpecnostnich-sboru">odůvodnil</a> tím, že by jeho “<em>setrvání v čele GIBS</em> <em>mohlo zavdat příčinu k nedůvodnému zpochybňování výsledků její práce.</em>” Do druhého výběrového řízení na post nového ředitele (kdy první bylo skončeno kvůli pouze jednomu kandidátovi) se <a href="https://zpravy.idnes.cz/vlada-vyberove-rizeni-gibs-reditel-michal-murin-policie-pj8-/domaci.aspx?c=A180629_154404_domaci_bja">přihlásilo</a> 12 uchazečů. Nezávislá odborná komise následně <a href="https://www.irozhlas.cz/zpravy-domov/gibs-radim-dragoun-michal-murin-andrej-babis-generalni-inspekce-bezpecnostnich_1807311827_haf">zvolila</a> šéfa Okresního státního zastupitelství v Lounech Radima Dragouna. Předseda vlády závěry komise plně akceptoval.</p><p>Vzhledem k výše uvedenému považujeme výrok za pravdivý, a to i přesto, že uchazečů o funkci bylo ve skutečnosti 12 narozdíl od 14 zmíněných. </p>