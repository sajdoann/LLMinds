<p>Premiér Andrej Babiš se sice <a href="https://www.operationsophia.eu/the-prime-minister-of-the-czech-republic-visited-operation-sophias-headquarters/">setkal</a> 28 srpna 2018 s kontraadmirálem Enrico Credendinem, který velí operaci EUNAVFOR MED <a href="http://www.consilium.europa.eu/cs/press/press-releases/2018/05/14/eunavfor-med-operation-sophia-operation-to-contribute-to-better-information-sharing-on-crime-in-the-mediterranean/">Sophia</a>, nicméně pokud jde o jeho vysvětlení mezinárodního námořního práva dopouští se nepřesné interpretace. Mezinárodní námořní právo nezná pojem náhodný trosečník, a v rámci tohoto námořního práva je kapitán lodi pod vlajkou povinnen poskytnout pomoc každé osobě nalezené na volném moři, která je v ohrožení života. Tedy i v případě <a href="https://www.clovekvtisni.cz/co-delame/migrace-v-souvislostech/zachrana-ve-stredozemnim-mori-se-ridi-mezinarodnim-pravem-3521gp">migrantů</a> zachráněných v oblasti Středozemního moře.</p><p>Operace <a href="https://www.operationsophia.eu/about-us/">EU NAVFOR MED Sophia</a> je námořní operace EU, která byla zřízena s cílem rozbít operační model převaděčů migrantů a obchodníků s lidmi v jižní části středního Středomoří. Od počátku své aktivní fáze (říjen 2015) přispěla operace k zatčení 143 osob podezřelých z převaděčství a obchodování s lidmi a jejich předání italským orgánům a neutralizovala 545 plavidel. Operace rovněž přispěla k záchraně životů 44 251 osob. Její mandát končí 31. prosince 2018.</p><p>Pravdila chování na mořích a oceánech jsou mezinárodně platnou normou, jejichž definice vychází z mezinárodní úmluvy OSN o mořském právu (<a href="http://www.un.org/depts/los/convention_agreements/texts/unclos/unclos_e.pdf">UNCLOS</a>) z roku 1982. V současné době je tato dohoda podepsána <a href="https://treaties.un.org/pages/ViewDetailsIII.aspx?src=TREATY&amp;mtdsg_no=XXI-6&amp;chapter=21&amp;Temp=mtdsg3&amp;clang=_en#1">157</a> státy a aktéry. Libye je jedním z prvních signatářů (1982), smlouva ale nebyla zatím ratifikována. Itálie smlouvu podepsala v roce 1984 a schválila v roce 1995. Pro představu ČSSR podepsala tuto dohodu již v roce 1982, ale bez ratifikace. Ta proběhla až po rozdělení republiky. Česká republika smlouvu <a href="http://www.un.org/depts/los/convention_agreements/convention_declarations.htm#Czech%20Upon%20ratification">přijala</a> v roce 1996 v rámci řešení přístupu k moři přes sousední Německo.</p><p>Pokud tedy jde o mezinárodní námořní právo vyplývají pro signatáře určitá práva a povinnosti. Jedním z nich je i povinnost poskytnutí pomoci. Tato skutečnost je popsána v článku 98 smlouvy UNCLOS (<a href="http://www.windsea.cz/public/Image/sekce-typ-117/umluva-osn-o-morskem-pravu.pdf">pdf</a>., s.25) takto: </p><p>„<em>Každý stát je povinen požadovat od kapitána lodi plující pod jeho vlajkou, aby, pokud tak může učinit bez vážného ohrožení lodi, její posádky nebo cestujících:</em></p><p><em>(a) poskytl pomoc kterékoli osobě nalezené na moři, která je v nebezpečí života;</em></p><p><em>(b) se s největší rychlostí vydal na záchranu osob, které jsou v nebezpečí, je-li zpraven o tom, že potřebují pomoc, a pokud lze takový jeho zákrok rozumně očekávat;</em></p><p><em>(c) po srážce poskytl pomoc druhé lodi, její posádce a jejím cestujícím, a pokud je to možné, sdělil druhé lodi jméno své vlastní lodi, její domovský přístav a nejbližší přístav, do něhož pluje.</em></p><p><em>Všechny pobřežní státy napomáhají vytvoření, provozu a udržování přiměřené a účinné pátrací záchranné služby za účelem zajištění bezpečnosti na moři a nad mořem a tam, kde to vyžadují okolnosti, sjednávají za tím účelem oblastní dohody o vzájemné spolupráci se sousedními státy.“</em><br/><br/>Bližší náležitosti ohledně mezinárodně uznávaného postupu při záchraně na moři dále rozvádí Mezinárodní námořní organizace (IMO) ve své <a href="http://www.imo.org/en/OurWork/Facilitation/personsrescued/Documents/Resolution%20A.920(22).pdf">rezoluci</a> číslo A920 z roku 2001, kde přiznává právo na záchranu všem v ohrožení života nehledě na jejich národnost, status a okolnosti, které je vedly do ohrožující situace. Dále určuje, že zachraňující loď či lodi musí zachráněné přepravit do bezpečí a chovat se k zachráněným v rámci pravidel IMO a námořních tradic. Obecná pravidla a návody popisuje IOM <a href="http://www.imo.org/en/OurWork/Facilitation/personsrescued/Pages/Default.aspx">zde</a>.</p><p>Problematika obchodu s lidmi je vysoce komplikovaný problém, jehož rostoucí rozsah začíná být vnímán i na mezinárodním poli, kdy po poslední reportáži CNN, uvalila v červnu 2018 OSN <a href="https://news.un.org/en/story/2018/06/1011751">sankce</a> na několik osob podezřelých z účasti na obchodu s lidmi v Libyi a vyzvala k zvýšení snah o řešení tohoto problému.</p><p></p><p></p>