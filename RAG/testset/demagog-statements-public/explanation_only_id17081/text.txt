<p>Současná situace v Libyi je opravdu značně problematická. Politické frakce usilující o vládu rozdělují jak jejich odlišné zájmy, tak i neochota uznat autoritu jediné z nich. </p><p>Tuto situaci by mohly vyřešit <a href="https://www.theguardian.com/world/2018/may/29/macron-hosts-libyan-factions-in-paris-in-push-to-secure-elections">volby naplánované</a> na 10. prosince 2018, podle dohody by se do 16. září 2018 měly strany usnést na předpisech, dle kterých se tyto volby uskuteční.</p><p>Od květnové  schůzky libyjských frakcí však došlo k několika změnám ve vlivu jednotlivých skupin. <a href="https://worldview.stratfor.com/article/why-libyan-elections-probably-wont-happen-year">Důvěru</a> ve vytvoření stabilní vlády a v samotný příslib voleb pak nijak neposilují předešlé neúspěšné pokusy o ustavení jednotné vlády a roztříštěná politická situace v zemi. </p><p>Do jednání mezi politickými skupinami v Libyi se zapojila také Itálie. <a href="https://www.reuters.com/article/us-italy-libya/italys-pm-conte-sees-no-rush-for-libyan-election-idUSKBN1KT1PH">Giuseppe Conte řekl</a>, že pro stabilizaci Libye zorganizuje separátní konferenci s podporou Donalda Trumpa, která by se mohla konat v průběhu listopadu. K otázce na názor Emmanuela Macrona, který vedl dohodu předešlou, pak dodal, že tato dohoda není nijak na škodu žádné předešlé dohodě, kterou uskutečnily jiné evropské státy.</p><p>Co se týče části výroku ohledně operace <a href="https://www.operationsophia.eu/wp-content/uploads/2018/09/Press-Kit.pdf">Sophia </a>(.pdf), pak je pravda, že ČR je jedním z 26 podílejících se členských státu. Hlavním úkolem operace je spolupráce s Libyjskou pobřežní stráží a námořnictvem při udržování kontroly nad části Středozemního moře.</p><p>Její efektivita avšak dle dat za první polovinu roku 2018 nedosahuje ani padesáti procent. Podle Washington Post Libyjská pobřežní stráž <a href="https://www.washingtonpost.com/world/europe/fewer-migrants-are-making-it-to-europe-heres-why/2018/07/23/80b56082-8c57-11e8-9d59-dccc2c0cabcf_story.html?noredirect=on&amp;utm_term=.128395d0f156">zachytila</a> v roce 2017 pouze jednoho z devíti migrantů na cestě přes Středozemní moře. Tento rok toto číslo stouplo na dva z pěti. Konkrétně v červnu 2018 stráž zachytila asi 47 % migrantů.</p><p>Italská společnost Eni S. p. A., která největším zahraničním <a href="https://www.reuters.com/article/us-italy-libya/italys-pm-conte-sees-no-rush-for-libyan-election-idUSKBN1KT1PH">producentem ropy</a> působícím v <a href="https://www.eni.com/enipedia/en_IT/international-presence/africa/enis-activities-in-libya.page">Libyi</a>,  kterou má zřejmě Andrej Babiš ve výroku na mysli, je sice řízená státem, jenž  vlastní asi 30 % <a href="https://www.eni.com/en_IT/company/governance/shareholders.page">podíl</a>, momentálně se ale již nejedná o &quot;státní firmu&quot;, i přestože byla ve svých počátcích <a href="https://www.eni.com/en_IT/company/eni-history.page">založena</a> na základě zákona.  </p><p>Údajné komplikace s poskytnutím paliva pro libyjskou stráž se nám z dostupných zdrojů nepodařilo potvrdit, ani vyvrátit.</p>