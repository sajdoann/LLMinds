<p>O návrzích Poslanecké sněmovny na propůjčení nebo udělení státních vyznamenání, konkrétně o nominaci na vyznamenání Karla Sýse, se <a href="http://www.psp.cz/sqw/hlasy.sqw?G=67755">hlasovalo</a> 25. května 2018. Pro hlasovalo 14 pirátských poslanců. Piráti se však za hlasování o státním vyznamenání pro Karla Sýse později omluvili. Místopředseda Sněmovny Vojtěch Pikal, který svou chybu přiznal v rozhovoru pro iRozhlas.cz, řekl <a href="https://www.irozhlas.cz/zpravy-domov/statni-vyznamenani-2018-karel-sys-basnik-vojtech-pikal_1805261809_ako">následující</a>: </p><p>„<em>Udělal jsem tu chybu, že jsem si nedostatečně prostudoval osobnosti. Spoléhal jsem se na slova ostatních poslanců z podvýboru. Myslel jsem, že budu mít více času se ten den připravit. Nevěděl jsem, že budu předsedat sněmovně a zaskakovat za předsedu Vondráčka (Radek Vondráček z ANO), kterému náhle odešel hlas.&quot;</em></p><p>Zatímco Pikal se omlouvá za nedostatečné prostudování osobností, předseda Bartoš mluví o předřazení bodu a hlasování omylem. Dle <a href="http://www.psp.cz/eknih/2017ps/stenprot/013schuz/s013121.htm">stenoprotokolu</a> probíhalo hlasování takto: </p><p><em>Místopředseda PSP Vojtěch Pikal: Dalším návrhem je Karel Sýs.<br/>Místopředseda PSP Vojtěch Filip: Zahájil jsem hlasování číslo 96 a ptám se, kdo je pro. Kdo je proti? Děkuji vám.<br/>Hlasování pořadové číslo 96. Z přítomných 161 poslanců pro 108, proti 25. Návrh byl přijat.</em></p><p>Předseda Pirátů Ivan Bartoš se v rozhovoru vyjádřil k hlasování pro Karla Sýse <a href="https://www.novinky.cz/domaci/474479-pirat-bartos-nekdy-delame-hlouposti-a-obcas-naletime-ale-jsme-pokorni.html">následovně</a>: </p><p>„<em>Nominace na vyznamenání se měly probírat až na konci druhého týdne, ale došlo k jejich předřazení. Neměli jsme je projité. Na plénu se hlasovala asi tři jména během jedné minuty, někteří pirátští poslanci si toho problematického pana Sýse všimli a zdrželi se hlasování, někteří se řídili doporučením Vojty Pikala.&quot;</em></p><p>25. října 2018 došlo rovněž k hlasování o <a href="http://www.psp.cz/eknih/2017ps/stenprot/013schuz/s013117.htm">návrhu</a> na pevné zařazení bodu 117 týkajícího se státních vyznamenání na tentýž den a tento návrh byl <a href="http://www.psp.cz/sqw/hlasy.sqw?G=67735">přijat</a>. Zkrácená doba před hlasováním tedy mohla mít vliv na jeho výsledek, byť nemůžeme ověřit, zda Piráti hlasovali &quot;omylem&quot;.<br/><br/>K přijetí nominace bylo potřeba, aby pro ni hlasovalo 81 poslanců. Návrh nominace Karla Sýse na státní vyznamenání byl schválen, celkem pro něj hlasovalo 108 poslanců, z toho 14 poslanců za Piráty. I kdyby tedy pirátští poslanci pro návrh nehlasovali, stejně by i tak prošel.</p>