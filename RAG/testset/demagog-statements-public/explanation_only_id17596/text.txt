<p>Svěřenský fond je dle <a href="https://www.zakonyprolidi.cz/cs/2012-89#p1448">§1448</a> a násl. občanského zákoníku entitou bez právní subjektivity. Vytváří se vyčleněním majetku zakladatele. Vznikem svěřenského fondu vzniká oddělený a samostatný majetek, který nemá vlastníka.</p><p>Vlastnická práva k svěřenskému fondu sice vykonává správce, je však nutné si uvědomit, že dle <a href="https://www.zakonyprolidi.cz/cs/2012-89#p1448-3">§1448 odst. 3</a> OZ vlastnické právo k fondu nenáleží ani správci, ani zakladateli, ani osobě, které má být ze svěřenského fondu plněno.  </p><p>Nelze tvrdit, že je někdo vlastníkem majetku ve svěřenském fondu. Z projevu Ivana Bartoše je však možné dovodit, že je přesvědčen o tom, že Andrej Babiš má na majetek ve svěřenském fondu stále rozhodující vliv, a to i přesto, že dle právní úpravy není jeho vlastníkem. </p><p>Pokud by to byla pravda, pak by se dalo říci, že je Andrej Babiš skutečným majitelem svěřenského fondu tak, jak to chápe zákon č. 253/2008 Sb., o některých opatřeních proti legalizaci výnosů z trestné činnosti a financování terorismu. Dle <a href="https://www.zakonyprolidi.cz/cs/2008-253#p4-4">§ 4 odst. 4 </a>tohoto zákona by skutečným majitelem svěřenského fondu byla osoba, která má fakticky nebo právně možnost vykonávat přímo či nepřímo rozhodující vliv ve svěřenském fondu. </p><p>Za předpokladu, že jsou tyto podmínky splněny, figuruje zde <a href="https://www.zakonyprolidi.cz/cs/2008-253#p4-4-c">vyvratitelná domněnka</a> („<em>má se za to, že“</em>), že skutečným majitelem svěřenského fondu je například zakladatel, svěřenský správce nebo obmyšlený. Pro úplnost uveďme, že obmyšleným <a href="https://www.zakonyprolidi.cz/cs/2012-89#p1457-1">značí</a> občanský zákoník toho, komu plyne majetkový <a href="https://www.pravniprostor.cz/clanky/obcanske-pravo/sverenske-fondy-pravni-uprava-a-jejich-vyuziti">prospěch</a> ze svěřenského fondu. S tímto pak souvisí zákon č. 304/2013 Sb., o veřejných rejstřících právnických a fyzických osob, který zřizuje <a href="https://www.zakonyprolidi.cz/cs/2013-304#p118b">evidenci skutečných majitelů</a>. Tato evidence ale <a href="https://www.zakonyprolidi.cz/cs/2013-304#p118c">není</a> veřejným rejstříkem.</p><p>Přestože se zapsané údaje o zakladateli a obmyšleném svěřenského fondu bez souhlasu <a href="https://www.zakonyprolidi.cz/cs/2013-304#p65e-1">neuvádí</a>, je možné dospět k závěru, že obmyšleným i zakladatelem je Andrej Babiš. Indikují to údaje o svěřenských správcích, které jsou veřejně dostupné (jsou jimi Alexej Bílek a Zbyněk Průša), a také <a href="https://www.transparency.cz/transparency-international-podava-prvni-podnet-tykajici-se-stretu-zajmu-andreje-babise/">zjištění</a> Transparency International (viz. také <a href="http://www.taxparency.eu/cz/structures/#TS4_MAFRA">graf</a> níže, případně tabulka <a href="http://www.taxparency.eu/structures/pdf/TS4_MAFRA.pdf?2">zde</a>).</p><p>V souvislosti s těmito informacemi a dalšími údaji z <em>Registeru partnerov verejného sektora </em>byly českou Transparecy International <a href="https://www.transparency.cz/transparency-international-issues-a-second-complaint-about-andrej-babiss-conflict-of-interest-and-european-subsidies-for-agrofert/">podány</a> dva <a href="https://www.transparency.cz/wp-content/uploads/Open-Letter-to-the-European-Commission.pdf">podněty</a>, které se týkají Babišova možného střetu zájmů. <em>Register partnerov</em> je totiž na rozdíl od evidence skutečných majitelů veřejný a jako jeden z <a href="https://rpvs.gov.sk/rpvs/Partner/Partner/Detail/7859"><em>konečných užívateľou výhod</em></a><em> se v něm </em>objevuje právě Andrej Babiš, mj. také spolu se dvěma výše zmíněnými svěřenskými správci.</p><p>Pro úplnost je nutné podotknout, že <em>konečný užívateľ výhod</em> je pojem definovaný v <a href="https://www.zakonypreludi.sk/zz/2008-297/znenie-20180315#p6a">§6a</a> zákona č. 297/2008 Z. z. o <em>ochrane pred legalizáciou príjmov z trestnej činnosti a terorizmom. </em>Podle <a href="https://www.irozhlas.cz/zpravy-domov/andrej-babis-agrofert-sverenske-fondy-premier-transparency-international_1806192243_haf">vyjádření</a> koncernu AGROFERT i Andreje Babiše je tento pojem odlišný od pojmu <a href="https://www.zakonyprolidi.cz/cs/2008-253#p4-4">skutečného majitele</a> dle české právní úpravy.<br/><br/><br/></p><p></p><img src="https://demagog.cz/rails/active_storage/blobs/eyJfcmFpbHMiOnsibWVzc2FnZSI6IkJBaHBBaXNJIiwiZXhwIjpudWxsLCJwdXIiOiJibG9iX2lkIn19--c67f0f037d3f7ce119556aa0fcc8be289a6c9602/TI5_MAFRA_struktura.png" alt=""/><p></p>