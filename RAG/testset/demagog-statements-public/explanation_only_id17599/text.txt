<p>Předseda Bartoš (Piráti) má na mysli novelu zákona o státní službě. Návrh novelizace byl <a href="http://www.psp.cz/sqw/historie.sqw?o=8&amp;t=132">předložen</a> 26. března 2018 vládou.</p><p>Dokumenty, které prokazují kritický postoj Evropské komise k novele, zveřejnil 7. června 2018 server <a href="https://www.irozhlas.cz/zpravy-domov/evropska-komise-novela-sluzebniho-zakona_1806070600_pj">iRozhlas.cz</a>. Konkrétně se jedná o <a href="https://www.irozhlas.cz/sites/default/files/documents/d0b0437d5b7c038f391131ae6517a6c4.pdf">dopis</a> (.pdf) adresovaný náměstkovi ministra vnitra pro státní službu <a href="https://www.mvcr.cz/clanek/vedeni-ministerstva-260932.aspx?q=Y2hudW09Mg%3D%3D">Josefu Postráneckému</a>. V dopise se říká, že na základě schůzky z 20. března 2018 došly obě strany ke konsenzu na nutnosti dalších úprav návrhu zákona o státní službě. V první části dopisu jsou shrnuty závěry komise ze Zprávy o České republice 2018 (<a href="https://ec.europa.eu/info/sites/info/files/2018-european-semester-country-report-czech-republic-en.pdf">.pdf, str. 37</a>). Kritika směřovala vůči administrativní zátěži plynoucí z návrhu, neschopnosti přilákat odborníky z akademického a soukromého sektoru. V dopise je také zmíněno velké množství propouštění na vedoucích pozicích po nástupu nové vlády, což neodpovídá kýžené depolitizaci státní správy (<a href="https://www.irozhlas.cz/sites/default/files/documents/d0b0437d5b7c038f391131ae6517a6c4.pdf">.pdf, str. 1</a>).</p><p>Zásadní je tato část dopisu: „<em>Zůstáváme tedy nadále znepokojeni klíčovými prvky návrhu. Například posunem k poněkud nízkým požadavkům druhých kol výběrových řízení pro manažerské pozice, možností odvolat manažery na základě </em>‚<em>dostačujícího</em>‘ <em>výsledku hodnocení, možností odvolání státních úředníků na základě dvou služebních hodnocení v rozmezí 40 dnů a zbavení vedoucích pracovníků možnosti podat námitku proti služebnímu hodnocení.“</em> (<a href="https://www.irozhlas.cz/sites/default/files/documents/d0b0437d5b7c038f391131ae6517a6c4.pdf">.pdf, str. 2</a> - použit překlad serveru <a href="https://www.irozhlas.cz/zpravy-domov/evropska-komise-novela-sluzebniho-zakona_1806070600_pj">iRozhlas.cz</a>).</p><p>Kritika Evropské komise tak směřovala ke změnám hodnocení práce státních úředníků i zkrácení období mezi jednotlivými hodnoceními.</p><p>Prodloužení minimální doby 40 dnů mezi jednotlivými hodnoceními na 60 dnů, v případě mimořádného hodnocení po předchozím hodnocení s výsledkem <em>nevyhovující</em> na 90 dnů, přednesla v pozměňovacím návrhu Kateřina Valachová (ČSSD) (<a href="http://www.psp.cz/sqw/text/orig2.sqw?idd=138713">docx, str. 4 a 10</a>). Její pozměňovací návrh byl <a href="http://www.psp.cz/sqw/hlasy.sqw?G=68390">přijat</a>.</p><p>Ministryně Dostálová (ANO) k návrhu novely předložila pozměňovací návrh k § 60, odst. 3 (<a href="http://www.psp.cz/sqw/text/orig2.sqw?idd=138717">.docx, str. 1</a>):</p><p><em>„X.    V § 60 odst. 3 větě první a druhé se za slova „Náměstek pro státní službu“ vkládají slova „, státní tajemník“.<br/><br/>X.     V § 60 se na konci odstavce 3 doplňuje věta „Návrh na odvolání náměstka pro státní službu a personálního ředitele sekce pro státní službu předkládá vládě ministr vnitra, návrh na odvolání státního tajemníka předkládá vládě příslušný ministr nebo vedoucí Úřadu vlády po projednání s náměstkem pro státní službu.“</em></p><p>Odvolání státních tajemníků je tedy podle pozměňovacího návrhu Dostálové možné na základě rozhodnutí vlády po doporučení ministra, jak uvádí Bartoš ve výroku.</p><p>Rozšíření škály a podmínek osobního hodnocení upravoval návrh v § 155 (.<a href="http://www.psp.cz/sqw/text/orig2.sqw?idd=134549">pdf, str. 24</a>), mj. plánoval rozšíření hodnotící škály ze 4 na 5 kategorií: </p><p>,<em>,3) Služební hodnocení musí obsahovat závěr o tom, zda státní zaměstnanec dosahoval ve službě</em></p><p><em>a) vynikající výsledky,</em></p><p><em>b) velmi dobré výsledky,</em></p><p>c<em>) dobré výsledky,</em></p><p>d<em>) dostačující výsledky, nebo</em></p><p>e<em>) nevyhovující výsledky.“</em></p><p>Z návrhu tedy vyplývá, že došlo k rozšíření hodnotící škály. Pro ukončení pracovního poměru „stačí“ získat hodnocení d) a e), slovy předsedy Bartoše „<em>pětku nebo čtyřku“.<br/></em><br/>Prvotní znění návrhu novely upravovalo podmínky pro odvolání ze služebního místa v § 60, čl. 1., část b): „<em>služební hodnocení obsahuje závěr o tom, že ve službě dosahoval nevyhovujících nebo dostačujících výsledků“</em> (<a href="http://www.psp.cz/sqw/text/orig2.sqw?idd=134549">.pdf, str. 16</a>). V tomto případě nebyl předložen žádný <a href="http://www.psp.cz/sqw/text/orig2.sqw?idd=138947">pozměňovací návrh</a> (.pdf), který by konkrétně toto ustanovení měnil. Lze říci, že možnost odvolání úředníka ze služebního místa za hodnocení <em>dostačující („čtyřku“)</em> tak v návrhu zůstala, ačkoli to (k 1. listopadu 2018) nemůžeme <a href="http://www.psp.cz/sqw/text/tiskt.sqw?o=8&amp;v=US&amp;ct=372&amp;fbclid=IwAR1xFaCcnQoQ8hlHnDguF5qbwVymlDT-FybJNQ7rJoXSGHSwBNBtEzdVrus">potvrdit</a> tiskem, kterým by měl nyní disponovat Senát. Výtka EK v tomto případě nebyla pozměňovacími návrhy napravena, a výrok předsedy Bartoše tak hodnotíme jako nepravdivý.</p>