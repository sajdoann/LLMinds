<p>Návrh novely zákona o státní službě <a href="https://www.psp.cz/sqw/historie.sqw?o=8&amp;T=132">předložila</a> vláda Poslanecké sněmovně 26. března 2018. Novela byla Poslaneckou sněmovnou schválena ve třetím čtení. Předseda Pirátů Ivan Bartoš na 19. schůzi Poslanecké sněmovny dne 13. září <a href="https://www.psp.cz/eknih/2017ps/stenprot/019schuz/s019100.htm">interpeloval</a> premiéra Andreje Babiše ve věci novely služebního zákona. Piráti kritizují novelu z toho důvodu, že podle nich posiluje politický vliv ve státní správě a může zvýšit riziko odvolání nepohodlných státních zaměstnanců. </p><p>Premiér Andrej Babiš ve své odpovědi na interpelaci uvedl: <em>„Takže tady vy vytváříte nějakou atmosféru, že my jsme dělali nějaké čistky. Když v tom nejste a jste ministr a máte státního tajemníka, který si dělá, co chce, nechodí do práce, je to asociál, matce, která má home office, vyhrožuje, a takového jednoho máme, takového státního tajemníka. A když máte podřízeného, který nefunguje dobře, který způsobil i škodu, tak mi zkuste vysvětlit, jak ho máme vyměnit. A s tím my bojujeme dlouho.“ </em></p><p>Dále uvedl: <em>„Je přece absurdní, aby ministr tam byl do počtu, aby si vlastně státní tajemník dělal, co chce. Aby nemohl de facto, když je nespokojený s přímým podřízeným, aby ho nemohl vyměnit. Takže zkuste se pobavit s Adamem Vojtěchem, ten snad od února tam vede. Požádal o nějaké kárné řízení a teď čekáme na nejvyššího úředníka. Protože nejvyšší úředník pan Postránecký je víc než vláda. Víc! To je úplně top!“</em></p><p>Ministr zdravotnictví Adam Vojtěch se k novele služebního zákona <a href="http://www.psp.cz/eknih/2017ps/stenprot/013schuz/s013059.htm">vyjádřil </a>na 13. schůzi Poslanecké sněmovny dne 23. května 2018, kde uvedl: <em>„Předstupuji před vás za rezort, který je dlouhodobě postižen nejvyšším personálním podstavem ze všech ústředních orgánů státní správy v ČR. V roce 2016 to bylo 65 %, obsazenost v rezortu. Ministerstvo zdravotnictví v roce 2017 jsem přebíral v situaci, kdy chyběl každý třetí zaměstnanec, kdy některé odbory měly pouze vedoucí oddělení bez řadových zaměstnanců. V této komplikované situaci jsem měl plnit program, který však nebylo pomalu možné s kým realizovat. A není bohužel dodneška. Když jsem hledal příčinu těchto problémů po svém nástupu na ministerstvu, provedl jsem dotazník mezi zaměstnanci, poměrně rozsáhlé dotazníkové šetření, do kterého se zapojilo přes 80 % zaměstnanců. A jsem hluboce přesvědčen, že hlavním důvodem této katastrofální situace na zdravotnictví je dlouhodobá neschopnost efektivně personálně řídit zaměstnance z nejvyššího místa na ministerstvu, tedy z pozice státního tajemníka.“ </em>Dále sdělil: <em>„Podával jsem kárný podnět na státního tajemníka 12. února. Do dneška nezasedla ani kárná komise </em>–<em> a říkám znovu, že čelíme na Ministerstvu zdravotnictví zásadní personální destabilizaci a personální nouzi. Myslím si tedy, že to kárné řízení není úplně vhodným nástrojem pro řešení nesystematického, účelového a mnohdy iracionálního chování odpovědných osob.“ </em>Také ve své řeči zmínil případ, kdy státní tajemník na ministerstvu zdravotnictví měl nezákonně zdržet proces výběrového řízení na pozici ředitele Státního ústavu pro kontrolu léčiv. </p><p>Na citacích je tedy patrné, že si oba stěžují na vlekoucí se kárné řízení a nemožnost okamžitě provést změnu. Neříkají – jak jim Bartoš ve výroku podsouvá – že změnu vůbec nelze provést, naopak se konkrétními kroky (kárným řízením) snaží změny docílit. </p><p>Doplňme, že státního tajemníka lze dle <a href="https://www.zakonyprolidi.cz/cs/2014-234?text=§60#f5357312">§60</a> zákona o státní službě odvolat jen v zákonem vymezených případech (např. zrušení služebního místa, zdravotní nezpůsobilost atp.). Mimo to je to možné v případě, že „<em>služební hodnocení obsahuje závěr o tom, že ve službě dosahoval nevyhovujících výsledků&quot;. </em>Takové <a href="https://www.mvcr.cz/sluzba/clanek/sluzebni-hodnoceni.aspx">služební hodnocení</a> se však dělá jednou ročně a pokud je nevyhovující, za 6 měsíců se provede nové. Pokud dvakrát dosáhne čtvrtého stupně hodnocení, tedy „nevyhovující&quot;, lze jej odvolat, což ve svém stanovisku <a href="https://www.mkcr.cz/stanovisko-k-80-zakona-o-statni-sluzbe-163.html">objasňuje</a> i „superúředník“ Postránecký. Tímto postupem tedy trvá odvolání přinejmenším rok a půl. </p><p>Podle §60 odst. 4 tohoto zákona též končí výkon služby dnem nabytí právní moci rozhodnutí o kárném opatření ve formě odvolání nebo propuštění. Zde je však nutno počítat s tím, že proti rozhodnutí kárné komise prvního stupně je možné se dle správního řádu <a href="https://www.zakonyprolidi.cz/cs/2004-500#p81-1">odvolat</a> ke kárné komisi <a href="https://www.zakonyprolidi.cz/cs/2014-234/zneni-20170801?porov=20170701#p93-1">druhého stupně</a> a teprve potom nastává právní moc rozhodnutí.</p>