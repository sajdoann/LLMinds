<p>Vládní <a href="http://www.psp.cz/sqw/text/orig2.sqw?idd=134598">návrh</a> (.pdf) novely zákona č. <a href="https://www.zakonyprolidi.cz/cs/1999-106">106/1999 Sb.</a>, o svobodném přístupu k informacím, doplňuje do § 2 tuto větu: <em>„Zákon se dále nevztahuje na poskytování informací o probíhajícím trestním řízení a osobách na něm zúčastněných, s výjimkou informací o rozhodnutích soudů ve věci samé.“ </em>(.pdf, str. 28).<em> </em>Novela zákona by tak znemožnila přístup k informacím o probíhajících trestních řízeních podle zákona č. 106/1999 Sb. včetně procesních rozhodnutí v řízení. Pokud by tedy byl položen dotaz, dle zákona by byl zcela mimo kompetence a nebylo by třeba jej vyřizovat.</p><p>V současném znění zákona o svobodném přístupu k informacím je v <a href="https://www.zakonyprolidi.cz/cs/1999-106#p11-4-a">§ 11</a> již obsažen zákaz poskytování informací o probíhajícím trestním řízení (tedy vše až do rozhodnutí ve věci). Zákon tedy vyžadoval žádost vyřídit tak, že informace se neposkytuje. Toto pravidlo je ale prolomeno judikaturou (<a href="http://sbirka.nssoud.cz/cz/svobodny-pristup-k-informacim-informace-o-probihajicim-trestnim-rizeni.p2162.html">rozsudek</a> č. j. 1 As 44/2010 – 103, bod 36) Nejvyššího správního soudu, který po povinných subjektech požaduje zvážení každého jednotlivého případu a dle okolností připuštění poskytnutí informace o probíhajícím trestním řízení tam, kde neposkytnutí informace nebude možno odůvodnit „naléhavou společenskou potřebou“. Soudy tak mohou i přes zákonný zákaz poskytnout informaci o probíhajícím trestním řízení, pokud není neposkytnutí informace nezbytné.</p><p>Podle <a href="http://www.psp.cz/sqw/text/orig2.sqw?idd=134598">důvodové zprávy</a> (.pdf, str. 127) vládní novely tento stav vedl k „<em>dalekosáhlému zatížení orgánů činných v trestním řízení, které musely vždy podrobně zdůvodňovat, proč informaci nelze poskytnout (pokud ji neposkytly), a to s obtížemi vyplývajícími i z otázky, jak argumentovat, aniž by informace samy nebyly použity&quot;.</em><br/><br/>Pokud by vládní novela vstoupila platnost, zanikla by judikaturou zavedená odůvodňovací povinnost orgánů činných v trestním řízení při (ne)poskytování informací v průběhu řízení. Byla by zachována pouze povinnost poskytnutí informací o rozhodnutí ve věci samé. Veřejnost by tak neměla přístup k informacím o probíhajícím trestním řízení a o procesních rozhodnutích, které jsou často pro vývoj řízení stěžejní. Informování o probíhajícím trestním řízení je dle <a href="http://sbirka.nssoud.cz/cz/svobodny-pristup-k-informacim-informace-o-probihajicim-trestnim-rizeni.p2162.html">NSS</a> (bod 38) často ve veřejném zájmu, zejména v případech, kde půjde o trestné činy úředních osob, resp. veřejných činitelů. Takovým případem je mimo jiné i procesní <a href="http://www.ceska-justice.cz/wp-content/uploads/2016/12/Rath_VS_171016.pdf">usnesení</a> Vrchního soudu v Praze v kauze Davida Ratha, kterým Vrchní soud odmítnul odposlechy jako nezákonné.<br/><br/>Projednávání novely zákona ve třetím čtení bylo zařazeno na <a href="http://www.psp.cz/sqw/ischuze.sqw?o=8&amp;s=20">pořad</a> 20. schůze a mělo by se konat 14. listopadu 2018.</p>