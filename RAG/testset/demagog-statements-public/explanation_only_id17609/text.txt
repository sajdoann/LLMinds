<p>Bartoš pravděpodobně míní Babišovu <a href="https://www.vlada.cz/cz/clenove-vlady/historie-minulych-vlad/prehled-vlad-cr/1993-2017-cr/andrej-babis-i/prehled-clenu-vlady-andreje-babise-13-12-2017-27-06-2018-166989/">první</a> menšinovou vládu z období od prosince 2017 do července 2018, ta <a href="https://www.irozhlas.cz/zpravy-domov/premier-andrej-babis-neduvera-poslanecka-snemovna-mensinova-vlada-demise-hnuti_1801161555_haf">důvěru</a> Poslanecké sněmovny nezískala. Její návrh novely zákona o státní službě byl <a href="http://www.psp.cz/sqw/historie.sqw?o=8&amp;T=132">předložen</a> Sněmovně 26. března 2018, tedy již 2 měsíce po podání demise. </p><p>Vzhledem k terminologii („první věc, kterou vláda začala řešit“) jde spíše o řečnickou figuru než faktický výrok o tom, že by mělo jít o první předložený zákon. I tak je však na místě dodat, že se nejednalo o první vládní návrh zákona od vstupu do <a href="https://www.vlada.cz/cz/media-centrum/aktualne/prezident-milos-zeman-jmenoval-vladu-premiera-andreje-babise-162087/">funkce</a>. Mezi 13. prosincem 2017 a 26. březnem 2018 totiž vláda předložila novelu <a href="http://www.psp.cz/sqw/historie.sqw?o=8&amp;T=46">zákona</a> o ČNB, novelu <a href="http://www.psp.cz/sqw/historie.sqw?o=8&amp;T=56">zákona</a> o převodu vlastnického práva, novelu <a href="http://www.psp.cz/sqw/historie.sqw?o=8&amp;T=90">zákona</a> o organizaci a provádění sociálního zabezpečení či <a href="http://www.psp.cz/sqw/historie.sqw?o=8&amp;T=120">novelu</a> zákona o důchodovém pojištění. Ani Ministerstvo vnitra jakožto zástupce navrhovatele nepředložilo novelu zákona o státní službě jako první část své agendy, předcházela jí např. novela <a href="http://www.psp.cz/sqw/historie.sqw?o=8&amp;t=59">zákona</a> o volbách do Parlamentu ČR. <br/><br/>V dubnu 2018 Evropská komise <a href="https://www.irozhlas.cz/zpravy-domov/evropska-komise-novela-sluzebniho-zakona_1806070600_pj">zkritizovala</a> vládní návrh novely zákona o státní službě. Jak se dočteme v dopise eurokomisařky pro zaměstnanost Marianne Thyssen<em> </em>náměstkovi ministra vnitra pro státní službu Josefu Postráneckému: „<em>Zůstáváme tedy nadále znepokojeni klíčovými prvky návrhu. Například posunem k poněkud nízkým požadavkům druhých kol výběrových řízení pro manažerské pozice, možností odvolat manažery na základě ‚dostačujícího‘ výsledku hodnocení, možností odvolání státních úředníků na základě dvou služebních hodnocení v rozmezí 40 dnů a zbavení vedoucích pracovníků možnosti podat námitku proti služebnímu hodnocení.</em>“ Zároveň eurokomisařka bere na vědomí, že v březnu 2018 byla novela předložena Sněmovně a žádá doložit analytické materiály, které vedly k její podobě.<br/><br/></p>