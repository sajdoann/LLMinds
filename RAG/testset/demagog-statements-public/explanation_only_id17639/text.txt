<p>Na úvod je třeba upřiesnit, že předseda Fiala hovoří o <a href="https://www.zakonyprolidi.cz/cs/1995-236">zákonu</a> č. 236/1995 Sb. (zkráceně o platu ústavních činitelů). Takřečený <a href="https://www.zakonyprolidi.cz/cs/1995-236#p3-3">automat</a> čili navázání platu ústavních činitelů na stav ekonomiky se projevuje ve stanovení určitého <a href="https://www.zakonyprolidi.cz/cs/1995-236#p8-1">koeficientu</a>, kterým se násobí tzv. platová základna. Ta činí 2,75 násobek „<em>průměrné nominální měsíční mzdy fyzických osob v nepodnikatelské sféře dosažené podle zveřejněných údajů Českého statistického úřadu za předminulý kalendářní rok</em>“<em>.</em> Jinými slovy, pro rok 2019 je platová základna vypočítána 2,75 krát průměrná měsíční mzda za rok 2017 a určena sdělením Ministerstva práce a sociálních věcí.</p><p>Samotný výše popsaný automat byl již součástí <a href="https://www.zakonyprolidi.cz/cs/2002-309#cast33">zákona</a> č. 309/2002 Sb., o změnách zákonů souvisejících s přijetím zákona o službě státních zaměstnanců ve správních úřadech. Tehdy měla pro představitele určené zákonem činit platová základna trojnásobek průměrné měsíční mzdy za předminulý rok. Smyslem tohoto navázání bylo skutečně <a href="http://www.psp.cz/sqw/text/orig2.sqw?idd=28676">stanovení</a> „<em>stabilní vazby mezi platy ústavních činitelů a vývojem mezd v nepodnikatelské sféře</em>“ (.doc, str. 36). Procesní historie tohoto ustanovení pak spočívala především v několikrát odložené účinnosti tohoto zákona či rušení jednotlivých ustanovení zákona o platu ústavních činitelů Ústavním soudem. Konečná <a href="https://www.zakonyprolidi.cz/cs/2014-359">novela</a> zákona č. 359/2014 Sb. z roku 2014 <a href="http://www.psp.cz/sqw/text/orig2.sqw?idd=191422&amp;pdf=1">pochází</a> (.pdf) z pera Jana Hamáčka, tehdejšího předsedy Poslanecké sněmovny. Původní vládní návrh (vláda Bohuslava Sobotky) <a href="http://www.psp.cz/sqw/text/orig2.sqw?idd=110647">počítal</a> (.pdf) s fixním stanovením platu 52 248 Kč na další čtyři roky a ve finále byl namísto něj byl <a href="http://www.psp.cz/sqw/historie.sqw?o=7&amp;t=277">přijat</a> Hamáčkův pozměňovací návrh.</p><p>Nová platová sféra tak byla stanovena určením nového <a href="https://www.zakonyprolidi.cz/cs/2014-359#f5469272">násobku</a> pro poslance (2,75) a zvláštního násobku pro soudce (3,00). Vzhledem k rozdílu mezi fixní částkou za rok 2014 a částkou danou násobkem v roce 2015 <a href="https://www.zakonyprolidi.cz/cs/2014-359#f5469273">stanovil</a> Hamáčkův návrh postupné roční zvyšování násobku po čtyři léta. Platová základna by tak v roce 2018 měla dosáhnout na 2,5 násobek průměrné mzdy za předminulý rok.</p><p>Ani pro Hamáčkův <a href="http://www.psp.cz/sqw/hlasy.sqw?G=60088">pozměňovací</a> návrh, ani pro konečné znění <a href="http://www.psp.cz/sqw/hlasy.sqw?G=60089">zákona</a> Petr Fiala a celá ODS nehlasovala. Většina se zdržela, ve druhém hlasování byli dva poslanci proti. Proto je poněkud sporné vyjádření „<em>domluvili jsme se</em>“ použité předsedou Fialou ve výroku.</p><p>Co se týká smyslu prohlášení o „<em>vytvoření řešení, ke kterému se nebudeme muset vracet</em>“, může přímo z novely vyplývat snaha po roce 2018 (kdy se plat počítal násobkem 2,5) naskočit ihned na počítání s násobkem 2,75 v roce následujícím. Dle <a href="https://ct24.ceskatelevize.cz/domaci/2643791-pirati-a-spd-pozadali-o-schuzi-snemovny-k-platum-bude-asi-16-listopadu">dat</a> České televize (pozn. infobox) by však takovýto postup způsobil, že plat poslance a senátora skokově vzroste o 14 700 Kč. To si pravděpodobně uvědomuje i vláda, která navrhla <a href="http://www.psp.cz/sqw/historie.sqw?o=8&amp;T=167">novelu</a> zákona o platech ústavních činitelů. Ta by <a href="http://www.psp.cz/sqw/text/orig2.sqw?idd=135103">měla</a> (.pdf, str. 3) trvale snížit násobek pro výpočet opět na 2,5 a také pozměnit průměr, který bude násoben. </p><p>Byly to i hlasy ODS, které posunuly návrh z prvního čtení výborům, z čehož plyne, že se Sněmovna včetně ODS tímto návrhem bude zabývat a k řešení platů poslanců se i díky ODS vrátí.</p><p>Shrneme-li hodnocení, pak čas přijetí novely odpovídá, ale úmysl nevracet se k projednávání platů z dosavadního hlasování ODS, které se týká nového vládního návrhu novely (projednání <a href="http://www.psp.cz/eknih/2017ps/stenprot/022schuz/22-1.html">proběhlo</a> 15. listopadu 2018), nevyplývá.</p>