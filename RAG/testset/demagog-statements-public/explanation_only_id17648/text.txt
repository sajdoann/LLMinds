<p>V Kladně po zisku <a href="https://www.volby.cz/pls/kv2018/kv1211?xjazyk=CZ&amp;xid=1&amp;xv=1&amp;xdz=8&amp;xnumnuts=2103&amp;xstat=1&amp;xvyber=0">202 233 hlasů</a> zvítězila, stejně jako v roce 2014, strana Volba pro Kladno. Získala tak 13 mandátů v zastupitelstvu, jež má celkem 33 členů. Strana přesto nakonec zamíří do opozice. Na spolupráci se <a href="https://www.irozhlas.cz/volby/volby-2018-komunalni-volby-volba-pro-kladno-opozice_1810071733_dbr">dohodly</a> strany ODS, SPD, ANO a hnutí Kladeňáci, přičemž primátorem má být dle koaliční dohody Dan Jiránek (ODS), který už město v minulosti vedl. </p><p>Petr Fiala prostřednictvím tiskové mluvčí <a href="https://volby.idnes.cz/kladno-koalice-ods-spd-top-09-hrozba-vylouceni-ze-strany-pip-/volby.aspx?c=A181008_121958_volby_kop">uvedl</a>, že situace v Kladně „<em>není zcela standardní.</em>“ A dále: „<em>Pokud vím, kampaň na Kladně byla velmi vyhrocená, doprovázená masivními anonymními útoky na opozici.</em>“ I místopředseda ODS Martin Kupka poukázal na vyhrocenost předvolební kampaně a ke spolupráci s SPD <a href="https://volby.idnes.cz/kladno-koalice-ods-spd-top-09-hrozba-vylouceni-ze-strany-pip-/volby.aspx?c=A181008_121958_volby_kop">uved</a>l: <em>„Je to koalice, kterou nepreferuji, ale rozumím argumentům, které kolegové </em>(z kladenské ODS, pozn. Demagog.cz) <em>ODS předložili</em>“<em>.</em></p><p>Nicméně ne každé vedení strany je tak tolerantní vůči vzniku koalice s SPD jako vedení ODS. <a href="https://zpravy.aktualne.cz/domaci/okamura-se-raduje-ods-a-top-09-pomohly-jeho-strane-k-vladnou/r~9a3f8512cab611e8b634ac1f6b220ee8/?redirected=1542212809">Petr Hašek</a>, člen TOP 09 a zároveň člen hnutí Kladeňáci, byl postaven před volbu buď vystoupit z koalice, nebo ze strany. Nakonec se rozhodl pro druhou variantu.</p><p>Zmiňovanou vyhrocenost kampaně v Kladně lze doložit povolebním <a href="https://kladensky.denik.cz/zpravy_region/povolebni-boj-pokracuje-v-kladne-se-mnozi-trestni-oznameni-20181010.html">vývojem</a>. Trestní oznámení podal jak staronový primátor Dan Jiránek z ODS, tak i zástupci bývalého primátora Milana Volfa (Volba pro Kladno). Konkrétní důkazy, které by ilustrovaly vyhrocenost kampaně, ani důvěryhodné informace o šiřitelích pomlouvačných zpráv, se nám však nalézt nepodařilo.</p><p>Kladno není jediným městem, kde došlo k odchýlení buňky ODS od preferované linie; v dalších případech ovšem jde primárně o spolupráci s KSČM. V <a href="https://www.volby.cz/pls/kv2018/kv1111?xjazyk=CZ&amp;xid=1&amp;xdz=2&amp;xnumnuts=7104&amp;xobec=513750&amp;xstat=0&amp;xvyber=0">Hranicích</a> vznikla široká koalice (respektive „<em>pracovní </em><a href="https://olomouc.idnes.cz/hranice-siroka-koalice-zastupitelstvo-funkce-kritika-opozice-tajemnik-rezignace-gip-/olomouc-zpravy.aspx?c=A181109_438556_olomouc-zpravy_stk"><em>skupina</em></a><em>, jejímž cílem je rozvoj města</em>“) sedmi stran a hnutí, které se dostaly do zastupitelstva. Jde o ANO, sdružení Naše krásné Hranice, Hranice pro život, Hranice 2000, komunisty, ODS s podporou Svobodných a SPD. V reakci na <a href="https://www.ceskatelevize.cz/ivysilani/1126672097-otazky-vaclava-moravce/218411030501104#t=4m38s">kritiku</a> (video, 4:41) spolupráce s KSČM <a href="https://www.ceskenoviny.cz/zpravy/mistnim-sdruzenim-ods-ktere-spolupracuji-s-kscm-hrozi-zruseni/1683221">rezignovala</a> šestičlenná místní rada ODS v Hranicích a Oblastní rada <a href="https://ct24.ceskatelevize.cz/regiony/2644691-hranicka-ods-ma-prijit-o-licenci-duvodem-je-zakazana-povolebni-spoluprace-s">navrhla</a> odebrání licence místnímu sdružení ODS v Hranicích. Vzhledem k tomu, že ODS koalici v Hranicích řeší (i když spíše v souvislosti se spoluprací s KSČM, kterou mají oblastní buňky zakázanou), zůstává Kladno jediným tolerovaným městem s koalicí s SPD.</p>