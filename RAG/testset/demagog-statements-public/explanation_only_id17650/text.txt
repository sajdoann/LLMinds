<p>Politickou chybou ve výroku míní Fiala koaliční spolupráci s KSČM. Takovou formu spolupráce ODS zakázala přijetím <a href="https://docplayer.cz/9878146-Xvii-kongres-ods-xvii-kongres-ods-18-19-11-2006-praha.html">usnesení</a> (str. 120) na 17. kongresu v roce 2006: <em>„Kongres ODS ukládá Výkonné radě ODS, aby místním sdružením, která na komunální úrovni koaličně spolupracují s KSČM, byla odebrána licence.“</em></p><p><a href="https://moje.ods.cz/stanovy#clanek3">Stanovy</a> ODS k ukončení členství v Článku 3., bodě 7. části f) uvádějí: „<em>Členství ve straně zaniká: zrušením členství místním sněmem nebo výkonnou radou z důvodu závažného porušení povinností stanovených v ust. 3.14 stanov nebo z důvodu pravomocného odsouzení člena pro úmyslný trestný čin.“ </em>Dále v bodě g):<em> „zanikne-li místní sdružení a člen do tří měsíců od zániku nepodá žádost o přeregistraci k jinému místnímu sdružení.“</em></p><p>V Článku 7., bodě 3. část f) pak k působnosti Výkonné rady stanovy uvádí, že „<em>rozhoduje o vzniku (udělením licence) a zrušení (zrušením licence) místních sdružení“.</em> V části h) doplňuje „<em>rozhoduje o zrušení členství podle ust. 3.7 písm. f) stanov.“</em></p><p>Výkonná rada rozhodovala o zrušení licencí místních sdružení v souvislosti se spoluprací s KSČM již několikrát. V roce <a href="https://ct24.ceskatelevize.cz/domaci/1282064-ods-zrusila-18-sdruzeni-kvuli-spolupraci-s-kscm">2011</a> došlo ke zrušení licence u 18 místních sdružení. <a href="https://ct24.ceskatelevize.cz/domaci/1290728-ods-hodla-kvuli-koalicim-s-kscm-zrusit-az-30-sdruzeni"></a>Místních buněk, kterým kvůli koalici s KSČM v roce 2011 hrozilo odebrání licence, bylo <a href="https://ct24.ceskatelevize.cz/domaci/1290728-ods-hodla-kvuli-koalicim-s-kscm-zrusit-az-30-sdruzeni">30</a>. Jedním ze zrušených místních sdružení byla i organizace v Rychnově nad Kněžnou. Jak ale zjistil server <a href="https://zpravy.aktualne.cz/domaci/zakaz-koalic-s-komunisty-ods-nepomohl-mesta-ho-porusuji/r~4464b4d4560511e49bec0025900fea04/?redirected=1533021181">Aktuálně.cz</a>, tamní buňka se nakonec s vedením strany dohodla a licence jí zůstala. A to i přesto, že členové ODS v Rychnově dále tvořili koalici s KSČM. Například v Týnci nad Sázavou ale skutečně došlo ke zrušení stranické buňky a zastupitelé pokračovali ve výkonu mandátu jako nezávislí. Zároveň jsou známy případy, kdy členové ODS, kteří na lokální úrovni vstoupili do koalice s komunisty, ohlásili vystoupení z ODS a rozhodli se v koalici pokračovat jako nezávislí. To se stalo například v <a href="https://vary.idnes.cz/starostove-kterym-zrusili-sdruzeni-chteji-opustit-ods-p2j-/vary-zpravy.aspx?c=A110301_095926_vary-zpravy_sou">Aši a Březové</a>.</p><p>Výkonná rada ODS řešila odebírání licencí místním buňkám kvůli koaliční spolupráci s KSČM například i v roce 2007, kdy byly podle serveru <a href="https://www.irozhlas.cz/zpravy-domov/vykonna-rada-ods-resi-spolupraci-strany-s-komunisty-na-komunalni-urovni_200703312105_mmatusu">iRozhlas.cz</a> odebrány dvě licence v Olomouckém kraji. K odebírání licencí stranickým buňkám v případě nedodržení usnesení ze 17. kongresu o zákazu spolupráce s KSČM tedy dochází, ačkoli v některých případech k odebrání licence nakonec nedošlo. </p><p></p>