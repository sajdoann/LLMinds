<p>Fiala ve svém výroku hovoří o dvou věcech. Globální pakt o migraci je dle něj vágní dokument a přestává rozlišovat mezi legální a nelegální migrací. Jako druhou skutečnost uvádí, že stejné námitky proti tomuto dokumentu zaznívají z jiných evropských zemí. Slovní obrat o „většině evropských zemích“ nebereme doslovně, ale pouze ověřujeme, zda se tyto názory objevují ve větším počtu zemí.</p><p>V <a href="https://refugeesmigrants.un.org/sites/default/files/180713_agreed_outcome_global_compact_for_migration.pdf">Globálním paktu</a> se píše, že tento dokument je právně nezávazný (str. 2, bod 7). Jedná se tedy o deklaraci, která neobsahuje žádné sankce, a takový typ dokumentu spíše obsahuje obecné principy než konkrétní závazky. </p><p>Pokud jde o rozlišování mezi legální a nelegální migrací, Pakt jej státům umožňuje. „<em>Státy mohou rozlišovat mezi statusem legální a nelegální migrace (...)</em>“ (bod 15, str. 4). Je však faktem, že v některých bodech dokumentu se mezi těmito statusy již nerozlišuje. Nejlépe je ukázat si to na příkladu. Signatáři dohody v ní například prohlašují (bod 13 h, str. 21), že chtějí „c<em>hránit a respektovat práva a nejlepší zájmy dítěte vždy bez ohledu na jejich migrační status, a to tak, že zajistí dostupnost životaschopných alternativ k zadržení v detenčních zařízeních. Upřednostní péči založenou na komunitě, zajistí přístup ke vzdělání a zdravotní péči a respektují právo dětí na rodinný život a jednotu rodiny (...)</em>“.<em> </em>Podle tohoto bodu by pro státy nemělo být důležité to, zda se dítě dostalo do země legálně nebo nelegálně. Důležitý je zájem dítěte a státy by se tak k oběma typům dětských migrantů měly chovat stejně. </p><p>Nyní k samotnému jádru našeho hodnocení, tedy k otázce, zda podobné námitky, jako má šéf ODS, zaznívají i z jiných evropských zemí.</p><p>Podíváme-li se například do sousedního <a href="https://ct24.ceskatelevize.cz/svet/2638163-viden-neprijme-globalni-pakt-osn-o-migraci-odmitame-spojovat-ochranu-s-ekonomickou">Rakouska</a>, rakouský kancléř Kurz oznámil, že se jeho země ke Globálnímu paktu nepřipojí. Jako důvod uvedl, že Globální pakt nepomáhá řešit migrační otázky, ohrožuje rakouskou suverenitu ve věcech migrační politiky a stírá rozdíly mezi legální a nelegální migrací. Z Rakouska též zaznívaly <a href="https://www.reuters.com/article/us-un-migrants-austria/austria-has-concerns-about-u-n-migration-pact-might-back-out-idUSKCN1MK2EJ">pochybnosti o výkladu</a> některých pasáží, například zda lze pakt vykládat jako ustanovení migrace jako lidského práva.</p><p>Úmysl nepřipojit se ke Globálnímu paktu ohlásilo i <a href="https://zpravy.aktualne.cz/zahranici/polsky-ministr-vnitra-chce-odstoupit-od-globalni-dohody-osn/r~12457374cbdd11e8b295ac1f6b220ee8/">Polsko</a>. Polský ministr vnitra Brudzinski jako důvody pro tento krok uvedl, že „<em>návrh dohody podle nás nezaručuje Polsku bezpečnost. Může navíc posílit nelegální migraci</em>“<em>. </em></p><p>O dokumentu se diskutuje i v <a href="https://www.novinky.cz/zahranicni/488421-migracni-pakt-se-prici-i-casti-cdu-angely-merkelove.html">Německu</a>. Proti jeho přijetí vystupuje například opoziční strana AfD, kritické hlasy však zaznívají i z vládní CDU/CSU. Poslanci Wendtovi například vadí chybějící rozlišení uprchlictví a pracovní migrace, jeho kolega Mitsch se zase obává, že Globální pakt „<em>okleští suverenitu Německa v migračních otázkách</em>“.</p><p><a href="https://www.forbes.com/sites/freylindsay/2018/11/13/global-compact-for-migration-sound-and-fury/#77b11fd1297a">Pochybnosti</a> o interpretaci zazněly i z <a href="https://news.err.ee/876709/estonia-200-political-declaration-must-be-added-to-migration-compact">Estonska</a>, kde z některých politických stran zaznívaly vůči vládě požadavky na ujasnění politického postoje země, tedy zamezení zneužití nejednoznačného paktu. Ze <a href="https://domov.sme.sk/c/20954985/sns-pakt-o-migracii-osn-parlament-narodna-rada.html">slovenské diskuze</a> je pak patrná nejistota jednotlivých stran a politiků ohledně toho, jak lze Pakt chápat a jaké závazky signatářům přináší.</p><p></p>