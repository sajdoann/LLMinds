<p>21. března 2014 byl Krym <a href="https://zahranicni.ihned.cz/c1-61891160-krym-a-sevastopol-oficialne-patri-k-rusku-putin-podepsal-smlouvu-o-pripojeni">připojen</a> k Rusku. Anexi krymského poloostrova Ruskem předcházelo referendum vyhlášené krymským parlamentem, které se konalo 16. března 2014. V referendu byly <a href="https://ct24.ceskatelevize.cz/svet/1043406-krym-o-referendum-byl-velky-zajem">položeny</a> dvě následující otázky: </p><p>„<em>Jste pro znovusjednocení Krymu s Ruskem s právem subjektu Ruské federace?</em>“</p><p>„<em>Jste pro obnovení platnosti ústavy z roku 1992 a pro status Krymu jako součásti Ukrajiny?</em>“</p><p>Jak bylo však upozorněno (např. <a href="https://zahranicni.ihned.cz/c1-61857960-zive-pro-pripojeni-krymu-k-rusku-je-pres-95-procent-lidi-eu-rozhodne-o-sankcich">zde</a> a <a href="https://www.nytimes.com/2014/03/15/world/europe/crimea-vote-does-not-offer-choice-of-status-quo.html">zde</a>), rozdíl v těchto otázkách je minimální. Ústava z roku 1992, jež byla přijata v době rozpadu SSSR, totiž dávala Krymu rozsáhlou autonomii. Krym byl připojen k Ukrajině v roce 1954 Nikitou Chruščovem a předtím patřil 170 let Rusku.</p><p>Krátce po ruské anexi Krymu <a href="https://www.irozhlas.cz/zpravy-svet/donbas-obse-ukrajina-prorusti-povstalci_1808031711_dbr">obsadili</a> proruští radikálové na východě Ukrajiny Donbaskou a Luhanskou oblast a vyhlásili dvě lidové republiky. Dle Ukrajiny tyto separatisty podporuje vojensky právě Moskva. Moskva dlouhodobě <a href="https://zpravy.aktualne.cz/zahranici/donbas-armada/r~94f2eca2880411e7aec7002590604f2e/">odmítá</a>, že na území Donbasu vysílá ruské vojáky. Avšak v roce 2015 ruský prezident Vladimir Putin na tiskové konferenci <a href="https://www.theguardian.com/world/2015/dec/17/vladimir-putin-admits-russian-military-presence-ukraine">uvedl</a>: „<em>Nikdy jsme neřekli, že tam nejsou lidé, kteří vykonávali určité úkoly i ve vojenské sféře</em>.“<em> </em>Podle něj to však není to samé jako vysílání ruských jednotek. </p><p>V únoru 2017 OSN vydala <a href="https://www.ohchr.org/EN/NewsEvents/Pages/DisplayNews.aspx?NewsID=21730&amp;LangID=E">report</a>, podle kterého si konflikt v Donbasu vyžádal již 10 090 obětí, z toho 2 777 civilistů. V roce 2014 byla <a href="http://www.europarl.europa.eu/EPRS/EPRS-Briefing-548991-Minsk-peace-summit-FINAL.pdf">dojednána</a> (.pdf, str. 2) první Minská dohoda mezi Ukrajinou, Ruskem a OBSE, ta však byla brzy porušena proruskými separatisty, kteří se zmocnili teritoria ve východní Ukrajině. V únoru 2015 byla v Bělorusku <a href="https://ct24.ceskatelevize.cz/svet/1502444-uspesny-minsk-dohoda-na-primeri-i-demarkacni-linii">dosažena</a> druhá Minská dohoda, v níž bylo dojednáno příměří, stažení těžkých zbraní, amnestie pro účastníky všech bojů a také např. ústavní reforma umožňující do konce roku decentralizaci povstaleckých oblastí. Dle OSN jsou obě dohody stále oběma stranami <a href="https://www.irozhlas.cz/zpravy-svet/osn-donbas-civilisti-ukrajina-minska-dohoda-poruseni_1806210808_gol">porušovány</a>. </p><p>Rada EU odsoudila anexi Krymu. 17. března 2014 <a href="https://www.consilium.europa.eu/cs/meetings/fac/2014/03/17/">přijala</a> „<em>omezující opatření vůči 21 činitelům a osobám a subjektům, které jsou s nimi spojeny, v souvislosti s jejich zapojením do činností, které ohrožují územní celistvost, svrchovanost a nezávislost Ukrajiny.</em>“<em> </em>Ministři zahraničí také na této Radě odsoudili krymské referendum a neuznali jeho výsledek. Rada považovala uspořádané referendum za nezákonné a v jednoznačném rozporu s ukrajinskou ústavou. Od března 2014 přijala EU řadu <a href="https://www.consilium.europa.eu/en/policies/sanctions/ukraine-crisis/">restriktivních opatření</a> proti Rusku v reakci na ukrajinskou krizi. Naposledy v září 2018 <a href="https://www.consilium.europa.eu/cs/policies/sanctions/ukraine-crisis/history-ukraine-crisis/">prodloužila</a> platnost sankcí uložených v souvislosti s narušováním územní celistvosti Ukrajiny. </p><p>Anexe Krymu je v rozporu s mezinárodním právem, jak stojí v <a href="http://www.osn.cz/wp-content/uploads/2015/03/charta-organizace-spojenych-narodu-a-statut-mezinarodniho-soudniho-dvora.pdf">Chartě OSN</a> (.pdf, str. 5) v článku 2, bod 4:</p><p><em>4. </em>„<em>Všichni členové se vystříhají ve svých mezinárodních stycích hrozby silou nebo použití síly jak proti územní celistvosti nebo politické nezávislosti kteréhokoli státu, tak jakýmkoli jiným způsobem neslučitelným s cíli Organizace spojených národů.</em>“<em><br/></em><br/>Jak také <a href="http://www.mpil.de/files/pdf4/Marxsen_2014_-_The_crimea_crisis_-_an_international_law_perspective.pdf">shrnuje</a> (.pdf) Christian Marxsen z Planckova institutu, podle mezinárodního práva neobstojí ani ruské argumenty o ochraně rusky mluvící populace v zahraničí nebo intervence na základě pozvání.</p>