<p>Cíl prosadit do Rady hl. m. Prahy osoby s odbornou zkušeností uvedl Jiří Pospíšil při <a href="https://ct24.ceskatelevize.cz/domaci/2645339-zadni-funkcionari-ale-experti-predstavila-budouci-prazska-koalice-sve-radni">briefingu</a> lídrů pražské koalice 7. listopadu 2018 (druhé video, čas 4:15).</p><p>„<em>Do městské Rady, jak už také kolegové naznačili, jsme primárně dávali politiky, kteří daným tématům rozumí. Kteří nejen mají v uvozovkách nějakou stranickou funkci, a tak si zaslouží být v městské Radě, ale minimálně za nás, a je to i u kolegů, dáváme do městské Rady odborníky, kteří odborným gescím, které budou mít na starosti, rozumí, a budou je tedy spravovat a vykonávat lépe než třeba pan Dolínek (...).</em>“</p><p>Bezprostředně po ohlášení výsledků voleb vznesly ze tří potenciálních koaličních partnerů nárok na primátorské křeslo zástupci Pirátů a hnutí Praha sobě. Zástupce Spojených sil pro Prahu Jiří Pospíšil pro server <a href="https://praha.idnes.cz/komunalni-volby-2018-praha-vyjednavani-prazsky-magistrat-koalice-pirati-praha-sobe-ods-primator-ciz-iod-/praha-zpravy.aspx?c=A181008_431494_praha-zpravy_rsr">iDnes.cz</a> dne 8. října 2018 uvedl: „<em>Pro nás je klíčový program, funkce primátora je podružná a neřešíme ji.</em>“<br/><br/>Piráti odůvodňovali svůj nárok na primátorské křeslo největším percentuálním ziskem platných <a href="https://www.volby.cz/pls/kv2018/kv1111?xjazyk=CZ&amp;xid=1&amp;xdz=4&amp;xnumnuts=1100&amp;xobec=554782&amp;xstat=0&amp;xvyber=0">volebních hlasů</a> z potenciální trojkoalice. Piráti získali 17,07 %, Praha Sobě 16,57 % a Spojené síly pro Prahu 16,29 %. Hnutí Praha Sobě naopak argumentovalo tím, že jeho lídr Jan Čižinský získal ze všech zvolených zastupitelů hl. m. Prahy nejvyšší počet <a href="https://www.volby.cz/pls/kv2018/kv21111?xjazyk=CZ&amp;xid=1&amp;xv=23&amp;xdz=4&amp;xnumnuts=1100&amp;xobec=554782&amp;xstrana=0&amp;xstat=0&amp;xodkaz=1">preferenčních hlasů</a>, konkrétně 80 552.</p><p>Jan Čižinský později dle serveru <a href="https://ct24.ceskatelevize.cz/regiony/2633327-pospisil-chce-hlavne-koalici-na-postu-prazskeho-primatora-netrva">ČT 24</a> uvedl, že už na primátorském postu nadále netrvá: „<em>My ustupujeme z ambice mít primátora a v rámci toho, aby vznikla koalice, která bude stabilní po celé čtyři roky.</em>“<em> </em></p><p>Jiří Pospíšil se pak vyjádřil v podobném duchu. Při briefingu dne 25. října 2018 uvedl, že je připraven ujmout se funkce primátora. Zároveň ale také zdůraznil, že na primátorské funkci netrvá. Pospíšil se <a href="https://ct24.ceskatelevize.cz/regiony/2633327-pospisil-chce-hlavne-koalici-na-postu-prazskeho-primatora-netrva">vyjádřil</a> (čas 2:25) tak, že nechce lpěním na primátorské funkci ohrozit vznikající koalici, ve které na primátorské funkci trvají Piráti: „<em>Jednání jasně ukazují, že buď Piráti získají post primátora, nebo nebude tato koalice. (...) Případná patová situace ohrožující vznik koalice by zklamala celou řadu Pražanů, kteří chtějí změnu na pražské radnici. (...) Po dlouhém jednání a dlouhém rozhodování s našimi zastupiteli a v rámci naší koalice tak, aby vznikla a mohla přinést nový politický styl a novou politickou kulturu na magistrát, jsme se rozhodli, že nebudeme trvat na postu primátora.</em>“</p><p>Pražským <a href="https://ct24.ceskatelevize.cz/regiony/2649077-hribova-era-zacina-prazska-koalice-podepise-smlouvu">primátorem</a> se tak nakonec stal lídr pražských Pirátů Zdeněk Hřib.</p>