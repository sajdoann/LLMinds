<p>Dne 17. prosince 2018 vláda <a href="https://www.vlada.cz/scripts/modules/fs/icv.vlada.cz/cz/media-centrum/tiskove-zpravy/vysledky-jednani-vlady-17--prosince-2018-170824/">schválila</a> návrh zákona, kterým se mění zákon č. 248/2000 Sb., o podpoře regionálního rozvoje, ve znění pozdějších předpisů. Předkladatelkou návrhu byla <a href="https://www.vlada.cz/cz/clenove-vlady/klara-dostalova-167026/">ministryně</a> pro místní rozvoj Klára Dostálová. Konkrétně má jít o změnu ve znění § 18 odst. 8 <a href="https://www.zakonyprolidi.cz/cs/2000-248#p18-8">zákona</a> č. 248/2000 Sb, který v současnosti zní takto: „<em>Zřizuje se Rada pro Evropské strukturální a investiční fondy (dále jen „Rada“), která je poradním orgánem vlády. </em><strong><em>Předsedou Rady je předseda vlády.</em></strong><em> Jejími členy jsou zástupci ústředních orgánů státní správy a zástupci poradních a pracovních orgánů vlády. Podrobnosti týkající se složení, působnosti, organizace a činnosti Rady stanoví její statut, který schvaluje vláda.</em>“</p><p>Přednesený <a href="https://apps.odok.cz/attachment/-/down/KORNB7JCKHND">návrh</a> (.docx) novely říká: „<em>V § 18 odst. 8 větě druhé zákona č. 248/2000 Sb., o podpoře regionálního rozvoje, ve znění zákona č. 298/2015 Sb. a zákona č. 367/2017 Sb., se slovo &#x27;</em><em><strong>předseda&#x27; nahrazuje slovem &#x27;člen&#x27;</strong></em><em>.</em>“</p><p>Předkládací <a href="https://apps.odok.cz/attachment/-/down/KORNB7JCKGTJ">zpráva novely</a> (.docx) zároveň uvádí, že do doby nabytí platnosti této novely bude dle Statutu Rady jejím předsednictvím pověřen výkonný místopředseda Rady, tedy ministryně pro místní rozvoj.</p><p>Současné kompetence Rady vymezuje <a href="https://www.dotaceeu.cz/getmedia/6f1b6426-6d19-486c-9e74-d4099dfd18ae/Statut-Rada-ESIF.pdf.aspx?ext=.pdf">Statut Rady</a> (.pdf), přijatý vládním usnesením z 27. dubna 2016. Rada je dle tohoto dokumentu poradní orgán vlády ohledně koordinace pomoci poskytované z Evropských strukturálních a investičních fondů (ESIF). Dle čl. 2., bodu 2. části c) Rada <em>„projednává věcné rozhraní a návaznosti mezi programy spolufinancovanými ESI fondy se zaměřením na zajištění synergických efektů“.</em></p><p><em>Č</em>ili slovy ministra Brabce tento orgán opravdu<em> </em>„<em>vládě doporučuje systémová řešení třeba z hlediska čerpání evropských fondů nebo je odpovědný za plnění a za vztah mezi jednotlivými programy a čerpáním fondů jednotlivých programových cílů.</em>“</p>