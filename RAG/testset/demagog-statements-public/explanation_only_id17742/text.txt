<p>Ve výroku uvedený Marek Turčáni je na České zemědělské univerzitě <a href="https://www.fld.czu.cz/cs/r-6823-o-fakulte">děkanem </a>Fakulty lesnické a dřevařské. Výrok, ve kterém by Turčáni uváděl to, co mu ministr Brabec přisuzuje, z veřejně dostupných zdrojů dohledat nelze. Nicméně Turčáni se dlouhodobě věnuje problematice českých lesů a tomu, jaké dopady budou mít klimatické změny na tyto lesy a v nich žijícího kůrovce (<a href="https://home.czu.cz/turcani/publikace">viz </a>publikační činnost Turčániho).</p><p>V pořadu České televize 90&#x27; (vysíláno 23. 5. 2018), který se věnoval probíhající kůrovcové kalamitě, Turčáni <a href="https://www.ceskatelevize.cz/porady/11412378947-90-ct24/218411058130523-kurovcova-kalamita">uvádí</a>: „<em>My jsme na Fakultě lesnické a dřevařské začali v roce 2007 až 2008 řešit projekty financované Ministerstvem zemědělství, kde vlastně jsme řešili nějaký pravděpodobný vývoj toho, jak vlastně tady kůrovec nějakým způsobem zareaguje na klimatickou změnu. Publikovali jsme ty výsledky v roce 2011, kde bylo jasné, že kůrovec zvýší počet generací, které v průběhu roku vyprodukuje, ze dvou na tři. A to je zásadní věc pro negativní vývoj.</em>“<em> </em>(video od 21:47)<em> </em>Dále na otázku, kdo nese vinu, kdo zaspal a správně nezareagoval na zveřejněná upozornění, Turčáni odpovídá:<em> </em>„<em>Já myslím, že v tom čase to nebyla priorita, protože všem se to zdálo strašně nepravděpodobné. (...) Tyhle výsledky byly placeny Ministerstvem zemědělství a samozřejmě všechny jsme je poskytli Ministerstvu zemědělství v plné míře. Já jsem osobně informoval o tomhle potenciálním nebezpečí pana generálního ředitele Szoráda </em>(tehdejší ředitel Lesů ČR, poznámka Demagog.cz)<strong>.</strong><strong><em> </em></strong><em>Navrhnul jsem mu, aby jsme zřídili společné komise na řešení takovýchhle problémů. A pan generální ředitel Szorád mi na to řekl, že on ví, co má dělat, že nepotřebuje žádnou radu.</em>“<em> </em>(video od 23:26) Turčáni tak mluví o společné odpovědnosti Ministerstva zemědělství i Lesů ČR. </p><p>V jiném vyjádření pro Českou televizi (15. 5. 2018) <a href="https://www.ceskatelevize.cz/porady/1096898594-udalosti-komentare/218411000370515/">uvedl</a>: „<em>To, že se nekonalo, tak to můžu potvrdit, protože na jaře 2016 jsem osobně mluvil s panem ministrem Jurečkou, kterému jsem zdůrazňoval, že hrozí obrovský, obrovský problém s kůrovcem, a vyzýval jsem ho, aby tu situaci začal řešit.</em>“<em> </em>(video od 33:40)<em> </em>Tuto schůzku následně ve videu potvrdil sám exministr Jurečka.</p><p>Dodejme, že Turčáni ve svých studiích upozorňuje na nebezpečné faktory, které mohou vést k eskalaci kůrovcové kalamity. <a href="http://lesniportal.cz/downloads/2016/Zprava/Zprava_Final.pdf">Upozorňuje </a>například na nevhodnou skladbu lesa v ČR (str. 25) a na potřebu připravit se na zvyšující se teploty a sucha (str. 13, 14). <a href="https://www.ceskatelevize.cz/porady/11412378947-90-ct24/218411058130523-kurovcova-kalamita">Mluví </a>také o nevhodnosti platné legislativy a o nedostatečných kapacitách Lesů ČR, které se nedokážou vypořádat s probíhající kůrovcovou kalamitou (video od 7:45). </p><p>Turčáni tedy skutečně dlouhodobě upozorňuje na nebezpečí gradace kůrovcové krize. Mluví opakovaně o sdílené odpovědnosti jak Ministerstva zemědělství, tak Lesů ČR.</p>