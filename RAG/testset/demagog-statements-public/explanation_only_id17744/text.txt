<p>Ministerstvo životního prostředí je dle kompetenčního <a href="https://www.zakonyprolidi.cz/cs/1969-2#p19-2">zákona</a> ústředním orgánem státní správy pro ochranu přírody a krajiny a lesní hospodářství v národních parcích. Zákon o ochraně přírody a krajiny blíže specifikuje působnost Ministerstva životního prostředí a ustanovuje jej odpovědným za <a href="https://www.zakonyprolidi.cz/cs/1992-114#p79-3-j">schvalování</a> zásad péče o národní parky a <a href="https://www.zakonyprolidi.cz/cs/1992-114#p79-3-d">vydávání</a> souhlasu s použitím ustanovení o zásazích proti škůdcům.</p><p>Kůrovcová kalamita na Šumavě má svoji historii. Výrazně se <a href="https://prachaticky.denik.cz/zpravy_region/jak-vypada-sumava-11-let-po-orkanu-kyrill-a-nasledne-kurovcove-gradaci-20180526.html">projevila</a> zejména v pěti letech po orkánu <a href="https://ct24.ceskatelevize.cz/domaci/2017945-deset-let-po-orkanu-kyrill-lesy-se-vzpamatovavaji-silnemu-vetru-ale-podlehly-znovu">Kyrill</a>, který v roce 2007 výrazně poničil tvář Šumavy. <a href="https://zpravy.aktualne.cz/domaci/na-sumave-se-ma-omezit-kaceni-stromu-priroda-si-podle-odborn/r~df5c9dc462e011e5b605002590604f2e/">Původně</a> se velké množství odumřelých stromů kácelo a stát se snažil obnovu lesů aktivně podporovat. Od roku 2015 se prosazuje politika <a href="https://www.seznamzpravy.cz/clanek/problem-s-kurovcem-ma-clovek-ne-priroda-lesy-se-obnovi-samy-zni-z-sumavy-48830">nezasahování</a>, protože stále posilují názory, že jsou lesy schopné regenerace samostatně, bez zásahu člověka. </p><p>Problematika kůrovce na Šumavě byla na politické scéně diskutována zejména v letech 2010–2011, kdy kůrovec <a href="http://www.lesmedium.sk/casopis-letokruhy/2016/casopis-letokruhy-2016-12/zkusenosti-z-kurovcove-kalamity-v-np-sumava">postihl</a> Šumavu nejsilněji. Politická <a href="https://www.novinky.cz/domaci/240693-kurovec-nahlodal-i-cssd-sobotka-brani-ekology-zimola-kritizuje.html">diskuze</a> se týkala zejména otázky kácení uhynulých stromů, kdy největším <a href="https://www.cssd.cz/aktualne/aktuality/zimola-kurovec-neni-levicak-ani-pravicak/">kritikem</a> politiky „nechat lesy být“ byl jihočeský hejtman Jiří Zimola.</p><p>Nicméně tvrzení, že šumavský národní park nebyl postižen kalamitou kůrovce, je nepravdivé. Jak vyplývá z <a href="http://www.lesmedium.sk/casopis-letokruhy/2016/casopis-letokruhy-2016-12/zkusenosti-z-kurovcove-kalamity-v-np-sumava">analýzy</a> Martina Klewara z České akademie zemědělských věd, NP Šumava kůrovcovou kalamitou stižen byl: „<em>Vrcholu dosahuje kalamita v roce 2010 a 2011, kdy v jednom roce usychá vinou kůrovce v rámci bezzásahových území v NP Šumava 261.220 stromů (rok 2010) a 340.700 stromů (2011) a v rámci zásahových území je vytěženo kůrovcové dříví o objemu 347.000 m3 (rok 2010) a 242.000 m3 (rok 2011). Hmotnost napadených stromů osciluje mezi 0,33–6,5 m3 se střední hodnotou 0,99 m3. Meziroční přírůstek kůrovcových souší vytváří místy souvislé plochy o velikosti přesahující sto hektarů (Trojmezná, Poledník).</em>“</p><p>Kůrovcová kalamita se netýká jen Šumavy, ale je <a href="http://www.kurovcoveinfo.cz/">rozšířená</a> i v dalších částech České republiky, například na <a href="https://zpravy.idnes.cz/kde-je-smrk-tam-je-kurovec-kazdy-ale-proti-nemu-bojuje-jinak-poz-/domaci.aspx?c=A110802_152122_domaci_taj">Jesenicku</a>. Jak uvádí F. Lorenz, M. Knížek a J. Liška (2017): „<em>Nejvážnější,  doslova  kritická  situace,  přetrvává  již  řadu  let  v  oblasti  severní  a  střední  Moravy  a  Slezska.  Katastrofálně  je  zasažen  zejména  kraj  Moravskoslezský  (cca  1,46  mil.  m3)  a  dále  Olomoucký  (cca  0,64  mil.  m3)  (v  obou  krajích  opět  evidováno  přibližně  2/3  celostátního  objemu  kůrovcového dříví)! Mezi další výrazněji postižené kraje náleží  Jihočeský  (cca  352  tis.  m3),  Plzeňský  (cca  285  tis.  m3), Vysočina (cca 260 tis. m3), Zlínský (cca 233 tis. m3) a Jihomoravský (cca 228 tis. m3).“ </em>(s. 13)</p>