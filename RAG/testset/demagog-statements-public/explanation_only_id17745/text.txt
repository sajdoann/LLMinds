<p>Česká inspekce životního prostředí každoročně provádí <a href="http://www.cizp.cz/file/mj8/vyrocni-zprava-CIZP-2017.pdf">kontroly</a> za účelem ochrany lesů, ve kterých se mimo jiné zaměřuje na obnovu lesních porostů, poškození při lesních činnostech (např. těžba), zvěř, ochranu lesního půdního fondu, a také na napadení lesního porostu kůrovcem (str. 74).</p><p>Česká inspekce životního prostředí se ve svých výročních zprávách pravidelně kůrovcem zabývá. Výroční zpráva za rok <a href="http://www.cizp.cz/file/wm3/vyrocni-zprava.pdf">2014</a> uvádí, že „<em>vážná je situace v působnosti obce s rozšířenou působností Hranice, Lipník nad Bečvou, Olomouc, Šternberk a Zábřeh v Olomouckém kraji. Naopak pozitivně lze zhodnotit stav hmyzích škůdců v NP Šumava, kde je situace oproti předchozím létům příznivější.</em>“ (str. 57). V roce <a href="http://www.cizp.cz/file/kx3/Vyrocni-zprava-CIZP-2015-final.pdf">2015</a> došlo k dalšímu rozvoji kůrovce ve stejné oblasti (podle ČIŽP je situace vážná), ale „<em>pozitivně lze zhodnotit stav hmyzích škůdců v NP Šumava, kde je situace sice oproti předchozím létům příznivější, ovšem nárůst kůrovcového dříví lze jako důsledek enormního sucha v roce 2015 reálně předpokládat</em>“<em> </em>(str. 69).</p><p>Ve výroční zprávě za rok <a href="https://ct24.ceskatelevize.cz/sites/default/files/1904048-vz-cizp-2016.pdf">2016</a> ČIŽP konstatovala, že se kůrovcová situace v NP Šumava „<em>významně zlepšila oproti roku 2010 a 2011</em>“ (str. 66). Naopak fenomén hynutí smrku v nedostatku vláhy a napadení kůrovcem na střední a severní Moravě je podle ČIŽP v posledních letech zásadním jevem. „<em>Současné kapacity orgánů ochrany lesa neumožňují na stav adekvátně plošně reagovat, a to i při vědomí, že primárně se jedná o úkoly pro vlastníky lesa, odborné lesní hospodáře a státní správu lesů v intencích lesního zákona</em>“ (str. 68).</p><p>V roce <a href="http://www.cizp.cz/file/mj8/vyrocni-zprava-CIZP-2017.pdf">2017</a> došlo k mírnému zvýšení výskytu kůrovce i objemu kůrovcové těžby v NP Šumava (str. 76). „<em>Opakovaně nepříznivá i pro rok 2018 je kalamitní situace v rozvoji kůrovců v Moravskoslezském kraji, Olomouckém kraji a Zlínském kraji, kde je za přispění sucha a václavky často ohrožena sama podstata lesa.</em>“ V Olomouckém kraji navíc „<em>běžná obranná opatření (lapáky, lapače) nejsou podle ČIŽP účinná. Stav je navíc zhoršován snížením cen dříví a s tím spojeným poklesem zájmu o kůrovcové dříví</em>“<em> </em>(str. 73–74).</p><p>Vzhledem k tomu, že podrobnější informace o kontrolách zásahů proti kůrovci nejsou k dispozici, hodnotíme výrok jako neověřitelný. Z výročních zpráv ČIŽP nelze jednoznačně určit, jestli v nich obsažené závěry o kůrovcové situaci poukazují na to, že by situace nebyla zvladatelná, nebo ne.</p>