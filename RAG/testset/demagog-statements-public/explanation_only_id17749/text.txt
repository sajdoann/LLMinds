<p>Jiří Milek figuroval na pozici ministra zemědělství v první Babišově vládě v období od 13. prosince 2017. Od 24. ledna 2018 do 27. června 2018 zastával stejnou pozici v demisi.</p><p>Téma kůrovcové kalamity se začalo intenzivně řešit v květnu 2018, kdy Milek ještě působil jako ministr zemědělství v demisi. Ke kalamitě Milek <a href="https://ekonomika.idnes.cz/babis-kurovec-kalamita-0bq-/ekonomika.aspx?c=A180515_145249_ekonomika_div">prohlásil</a>, že je třeba vyhlásit nouzový stav. V květnu 2018 pak <a href="https://ct24.ceskatelevize.cz/ekonomika/2476441-sef-lesu-cr-szorad-konci-ministr-zemedelstvi-ho-odvolal">odvolal</a> z funkce generálního ředitele Lesů ČR Daniela Szóráda kvůli zanedbanému postupu. Mimo to Milek také <a href="https://ct24.ceskatelevize.cz/domaci/2533975-zvladnout-kurovcovou-kalamitu-potrva-roky-rekli-ministri-chybi-lide-i-chemie">podepsal</a> novelu <a href="https://apps.odok.cz/veklep-detail?p_p_id=material_WAR_odokkpl&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-1&amp;p_p_col_count=3&amp;_material_WAR_odokkpl_pid=ALBSAWVBAG8N&amp;tab=detail">vyhlášky</a> o ochraně lesů.</p><p>Dále se Milek <a href="https://ekonomika.idnes.cz/babis-kurovec-kalamita-0bq-/ekonomika.aspx?c=A180515_145249_ekonomika_div">vyjádřil</a>, že je třeba větší součinnosti s Ministerstvem dopravy, co se týče převozu vytěženého dřeva po železnici. Ministerstvo průmyslu a obchodu by pak mělo regulovat trh se dřevem a Ministerstvo vnitra by přispělo nasazením techniky od hasičů. V poslední řadě navrhl Milek součinnost s Ministerstvem zahraničních věcí ohledně navýšení počtu zahraničních pracovníků.</p><p>Za Milkova působení bylo při společném jednání s Richardem Brabcem a Asociací krajů ČR konaném 21. června 2018 rozhodnuto o <a href="http://eagri.cz/public/web/mze/tiskovy-servis/aktualne/ministerstva-a-kraje-se-dohodly-na.html">zřízení</a> krajských kalamitních štábů. Krajské kalamitní štáby mají za úkol zajistit zrychlení spolupráce mezi resorty a kraji, dále by měly například spolupracovat s obcemi s rozšířenou působností.</p><p>Součinnost s ministerstvy a navýšení počtu zahraničních pracovníků už ale v minulosti řešil Milkův předchůdce Marian Jurečka. Ten <a href="https://www.vlada.cz/cz/clenove-vlady/marian-jurecka-115397/">působil</a> jako ministr zemědělství v Sobotkově vládě od 29. ledna 2014 a od 5. do 13. prosince 2017 jako ministr v demisi.<br/><br/>Již v březnu 2016 se objevila <a href="https://www.irozhlas.cz/zpravy-domov/cesku-podle-lesniku-hrozi-nejhorsi-kurovcova-kalamita-za-poslednich-20-let_201603131123_jpiroch">vyjádření</a> lesníků, kteří prorokovali masivní kůrovcovou kalamitu. K tématu se tehdy pro iRozhlas.cz vyjádřil tehdejší náměstek ministra zemědělství Patrik Mlynář: <em>„Očekáváme kůrovcovou degradaci až třikrát horší než v loňském roce. Vlastníkům a zpracovatelům nabídneme určitou možnost a připravíme dotační titul, který by pomohl trhu s dřívím v případě, že dříví bude na trhu více než v loňském roce.“</em></p><p>O 50% nárůstu těžby dřeva v důsledku hmyzí kalamity pak Ministerstvo zemědělství, ještě pod vedením Mariana Jurečky, informovalo například v <a href="http://eagri.cz/public/web/mze/tiskovy-servis/tiskove-zpravy/x2017_ministerstvo-zemedelstvi-kalamitni-drivi.html">tiskové zprávě</a> ze 7. listopadu 2017. Zde informovalo také o vydání nařízení, na základě kterého byli vlastníci lesů povinni odstranit dřevo napadené kůrovcem do března 2018. Zároveň nařízení ministerstva <a href="https://www.lidovky.cz/domov/zakaz-umyslne-tezby-dreva-ministerstvo-chce-aby-se-zpracovavalo-drivi-z-kalamit.A170914_103647_ln_domov_ELE">zavedlo</a> zákaz těžby dřeva nenapadeného kůrovcem, nebo nepostihnutého větrnou kalamitou.</p><p>Jurečka také pro <a href="https://www.irozhlas.cz/zpravy-domov/smrky-ekologie-lesy-v-cesku-kurovec-ekologie_1806051748_dbr">iRozhlas.cz</a> 5. června 2018 uvedl, že se pokoušel o součinnost na vládě s ministerstvy vnitra, dopravy a obchodu, ale s žádostí o spolupráci nebyl úspěšný. Andrej Babiš dle serveru <a href="https://www.irozhlas.cz/zpravy-domov/andrej-babis-kurovec-ministerstvo-zemedelstvi-kalamita-lesy-cr_1805151540_dp">iRozhlas.cz</a> uvedl, že Jurečka byl vyjednáním součinnosti mezi ministerstvy na vládě přímo pověřen v září roku 2017.</p><p>Co se týká navýšení pracovních sil, ministru Jurečkovi se podle <a href="https://domaci.ihned.cz/c1-65852380-vlada-zjednodusi-zamestnavani-pracovniku-z-ukrajiny-v-zemedelstvi-projekt-zacne-od-pristiho-roku">mediálních zpráv</a> podařilo uvolnit 1 500 pracovních víz pro zahraniční pracovníky v zemědělství, ačkoli původně bylo zástupci Agrární komory požadováno až 15 tisíc nových lidí. Ze zpráv však jednoznačně neplyne, že by bylo záměrem dosáhnout přílivu pracovních sil z důvodu kůrovcové kalamity, naopak současný ministr zemědělství Toman <a href="https://ct24.ceskatelevize.cz/domaci/2533975-zvladnout-kurovcovou-kalamitu-potrva-roky-rekli-ministri-chybi-lide-i-chemie">volá</a> po dalších 6 000 pracovnících na těžbu dřeva. O tom, že by mělo dojít k navýšení pracovních stavů o pracovníky ze zahraničí, <a href="https://ekonomika.idnes.cz/babis-kurovec-kalamita-0bq-/ekonomika.aspx?c=A180515_145249_ekonomika_div">hovořil</a> také Jurečkův nástupce Milek.</p><p>Pro Seznam zprávy pak Jurečka uvedl, že v rámci kůrovcové kalamity podnikal v ministerské funkci kromě navýšení pracovních sil pro těžbu dřeva i další nezbytné kroky. Zaúkoloval Lesy ČR těžbou napadených stromů, zajistil hustější rozmístění feromonových lapáků, informační portál pro soukromé i obecní vlastníky lesů a apeloval na Ministerstvo dopravy, kde žádal o vyšší počet železničních vagonů na transport dřeva (<a href="https://www.seznamzpravy.cz/clanek/radil-jsem-nastupci-co-musi-udelat-kvuli-kurovci-neposlechl-brani-se-byvaly-ministr-zemedelstvi-jurecka-47199">video</a>, čas 0:55-1:56).</p>