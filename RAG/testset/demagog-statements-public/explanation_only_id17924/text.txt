<p>Povinná volební účast byla zavedena zákonem č. <a href="http://ftp.aspi.cz/opispdf/1920/027-1920.pdf">123/1920</a> Sb. (.pdf, str. 275, 283). Výjimku z povinné účasti měly ty osoby, které:</p><ul><li>byly starší než 70 let, nebo</li><li>se nemohly dostavit pro nemoc nebo tělesnou vadu do volební místnosti, nebo </li><li>nemohly k volbám přijít z důvodu neodkladné povinnosti svého úřadu či povolání, nebo</li><li>byly v den volby vzdáleny od místa volby nejméně 100 km, nebo</li><li>byly zdrženy přerušením dopravy nebo jinými nepřekonatelnými překážkami</li></ul><p>Neomluvená účast se trestala pokutou od 20 do 5000 Kč nebo vězením od 1 dne do 1 měsíce.</p><p>Po druhé světové válce byla opět stanovena povinná volební účast, a to v zákoně č. <a href="https://www.zakonyprolidi.cz/cs/1946-67"></a><a href="https://www.zakonyprolidi.cz/cs/1946-67">67/1946</a> Sb. Úprava zákona byla téměř totožná se zákonem z první republiky, byla zde pouze přidána možnost vhodit tzv. bílý lístek (nezvolit žádnou stranu). Stejné podmínky povinné volební účasti jsou uvedeny i ve <a href="https://www.zakonyprolidi.cz/cs/1948-75#p16">volebním zákoně</a> z roku 1948. Tento zákon byl zrušen zákonem č. <a href="http://www.zakonyprolidi.cz/cs/1954-27">27/1954</a> Sb., který volební povinnost vypustil. Od poloviny roku 1954 tedy volební povinnost formálně neexistovala, přesto dle <a href="https://www.czso.cz/documents/10180/20536128/422008p7_3.pdf/e12cd508-ad65-44f6-ae0e-99d2491a49ae?version=1.0">údajů</a> Českého statistického úřadu volební účast nespadla až do voleb v roce 1990 pod hranici 99%.</p><p>Komunisté tedy povinnou volební účast v pravém slova smyslu nezavedli, pouze převzali již dříve účinný zákon, který byl zaveden již v roce 1920 (resp. 1946). Volební zákon v této podobě nakonec také zrušili.<br/></p>