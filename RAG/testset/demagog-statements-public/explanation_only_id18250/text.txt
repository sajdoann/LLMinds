<p>Petice „Nekulturní ministr“ adresovaná předsedovi vlády Andreji Babišovi a předsedovi ČSSD Janu Hamáčkovi vznikla v Praze dne <a href="https://www.nekulturniministr.cz/">24. dubna</a> 2019. Signatáři v ní vyzývají premiéra, aby navrhl prezidentovi republiky odvolání Antonína Staňka z funkce ministra kultury. Předsedu Hamáčka pak žádají, aby ČSSD, jakožto koaliční partner ANO, odvolání Antonína Staňka z funkce ministra kultury podpořila. Podle autorů petice by měl být ministr Staněk odvolán z <a href="https://www.nekulturniministr.cz/">důvodu</a><strong> „</strong><em>nekompetence, ztráty důvěry a selhání (...) ve funkci nejvyššího vládního představitele pro oblast kultury.“ </em>Iniciátoři a signatáři petice následně <a href="https://www.ceskenoviny.cz/pr/index_view.php?id=1751827">vyhověli</a> žádosti premiéra Andreje Babiše o setkání. Své požadavky mu přednesli <a href="https://www.idnes.cz/zpravy/domaci/petice-proti-ministru-kultury-stankovi-babis-hamacek.A190502_213523_domaci_cern">2. května</a> na Úřadu vlády. Jednání se <a href="https://twitter.com/AndrejBabis/status/1124178809488592896">zúčastnil</a> i předseda ČSSD Jan Hamáček. </p><p>Místopředseda ČSSD Roman Onderka v Otázkách Václava Moravce České televize 28. dubna <a href="https://www.ceskatelevize.cz/porady/1126672097-otazky-vaclava-moravce/219411030500428/">řekl</a> <a href="https://www.ceskatelevize.cz/porady/1126672097-otazky-vaclava-moravce/219411030500428/"></a>(čas 7:37), že by Staňkův konec v kabinetu zvažoval. V případě, že si své kroky ministr Staněk neodůvodní, je dle Onderky namístě, aby sociální demokracie zvažovala výměnu v rámci tohoto resortu. Není tedy pravda, že by přímo požadoval Staňkovu demisi.<em> </em>O dva dny dříve přitom ministra Staňka podpořil předseda ČSSD Hamáček: „<em>Změnu na postu ministra kultury nechystám,“</em> <a href="https://denikn.cz/minuta/117249/">napsal</a> tehdy Deníku N. </p><p>Z <a href="https://zpravy.aktualne.cz/domaci/onderka-prezident-uz-mel-stanka-odvolat-ustava-neni-trhaci-k/r~20d3961e9e6411e9b7740cc47ab5f122/">rozhovoru</a> místopředsedy ČSSD Romana Onderky pro Aktuálně.cz ze dne 4. července 2019 je patrné, že se mu nelíbí spojování jeho jména s požadováním demise ministra Staňka. Na otázku redaktora, zda by měl ministr kultury Staněk z vlády odejít, odpověděl Onderka: „<em>Pan Moravec se mě ptal, jestli jsou ve hře i kroky případného odvolání pana Staňka. Já jsem řekl, že ano, ale nebylo to tak, jak potom byly titulky, že Onderka chce odvolat Staňka.“</em></p>