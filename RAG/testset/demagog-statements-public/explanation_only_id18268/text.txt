<p>Po <a href="https://www.ceskatelevize.cz/ivysilani/11412378947-90-ct24/217411058130220/obsah/525285-odvolani-jana-mladka-uvod">odvolání</a> Jana Mládka z postu ministra průmyslu a obchodu, které oznámil 20. února 2017 Bohuslav Sobotka, se za jednoho z potenciálních kandidátů na post ministra považoval Tomáš Prouza. Na otázku, zda by měl Miloš Zeman nějaké výhrady, pokud by mu Bohuslav Sobotka navrhl Prouzu jako nového ministra průmyslu a obchodu, odpověděl prezident: <em>„Především bych se zeptal, zda pan Prouza vůbec něco ví o českém průmyslu.“ </em>Proti Prouzovi se negativně <a href="https://echo24.cz/a/w5sWy/ovcacek-prouza-ma-blizko-k-organizacim-utocicim-na-zemana">vyjádřil</a> i mluvčí prezidenta Jiří Ovčáček na svém Twitteru: <em>„Je pověstný úzkým vztahem k politickým neziskovkám, které účelově útočí na pana prezidenta a přiživují se na </em>‚<em>boji s propagandou</em>‘<em>.“ </em><a href="https://zpravy.aktualne.cz/domaci/sobotka-se-ted-nechtel-stretnout-s-prezidentem-rikaji-social/r~e36f0374fa9311e6b2310025900fea04/">Aktualne.cz</a> také uvedlo, že Sobotka nechce střet s prezidentem.</p><p>Že tehdejší premiér Sobotka nejdříve prezidentovi neformálně Tomáše Prouzu navrhl na post ministra průmyslu a obchodu, načež jej prezident odmítl, <a href="https://www.ceska-justice.cz/blog/nejmenovani-ministra/">potvrzuje</a> také web Česká justice.</p><p>Po schůzce s prezidentem Bohuslav Sobotka 25. února 2017 <a href="https://zpravy.aktualne.cz/domaci/sobotka-se-ted-nechtel-stretnout-s-prezidentem-rikaji-social/r~e36f0374fa9311e6b2310025900fea04/">oznámil</a>, že ministerstvo dočasně povede sám. Tomáš Prouza začátkem března pak <a href="https://zpravy.aktualne.cz/domaci/tomas-prouza-konci-ve-funkci-namestka-pro-evropske-zalezitos/r~6f7dcf7c003311e781eb0025900fea04/">rezignoval</a> z místa náměstka pro řízení Sekce pro evropské záležitosti na Úřadu vlády a odešel do soukromého sektoru. </p><p>Dne 5. května 2017 navrhl Bohuslav Sobotka <a href="https://ct24.ceskatelevize.cz/domaci/2109644-sobotka-si-demisi-nakonec-rozmyslel-na-hrad-poslal-navrh-s-odvolanim-babise">odvolání</a> Andreje Babiše z postu ministra financí, a to po předchozí neúspěšné snaze podat demisi celé vlády, kvůli Babišově kauze nákupu korunových dluhopisů i nejasnostem ohledně nabytí jeho majetku. Miloš Zeman se Andreje Babiše <a href="https://zpravy.aktualne.cz/domaci/politika/zeman-se-dnes-seznami-s-navrhem-na-odvolani-babise/r~fc54753a33b511e7a70b002590604f2e/">zdráhal</a> <a href="https://www.idnes.cz/zpravy/domaci/vladni-krize-babis-sobotka-zeman-otocky-zmeny-postoju-prehled.A170517_113104_domaci_jw">odvolat</a> – 5. května Hrad <a href="https://ct24.ceskatelevize.cz/domaci/2109644-sobotka-si-demisi-nakonec-rozmyslel-na-hrad-poslal-navrh-s-odvolanim-babise">uvedl</a>, že Andreje Babiše nelze odvolat, protože by došlo k porušení koaliční smlouvy, a 11. května v Doksech <a href="https://www.idnes.cz/zpravy/domaci/vladni-krize-babis-sobotka-zeman-otocky-zmeny-postoju-prehled.A170517_113104_domaci_jw"></a>prezident naznačil, že by bylo přijatelné, kdyby ve vládě skončili oba premiér Sobotka i tehdejší ministr Babiš. Andrej Babiš skutečně 6. května připustil, že by z vlády odešel a má vybraného možného nástupce, konkrétně Alenu Schillerovou, kterou však Sobotka odmítl. Následně byl na místo Andreje Babiše <a href="https://www.idnes.cz/zpravy/domaci/navrh-na-jmenovani-pilneho-ministrem-misto-babise-dorazil-na-hrad.A170518_100404_domaci_kop">navržen</a> Ivan Pilný, se kterým premiér Sobotka souhlasil a odeslal tedy prezidentovi návrh na odvolání Andreje Babiše z postu ministra financí spolu s návrhem na jmenování Ivana Pilného na jeho místo.</p><p>Není tedy pravdou, že by Andrej Babiš na svůj post rezignoval. Tehdejší ministr financí Babiš byl <a href="https://domaci.ihned.cz/c1-65741440-babis-dorazil-na-hrad-zeman-ho-odvola-z-funkce-odchodu-z-vlady-nelituji-vztahy-v-ni-jsou-narusene-rekl-koncici-ministr">odvolán</a> prezidentem na návrh premiéra Sobotky, a to po předcházejících sporech Bohuslava Sobotky s prezidentem i Andrejem Babišem samotným o jeho nástupce.</p>