<p>Dne 27. srpna 2019 <a href="https://www.vlada.cz/cz/media-centrum/aktualne/predseda-vlady-uvedl-do-funkce-noveho-ministra-kultury-lubomira-zaoralka-175732/">jmenoval</a> prezident Zeman Lubomíra Zaorálka (ČSSD) novým ministrem kultury. Po složení slibu Miloš Zeman mimo jiné <a href="https://www.facebook.com/CT24.cz/videos/386820792025695/">řekl</a>:</p><p>„<em>Jaká je ta široká cesta, která uvádí do zapomnění každého ministra kultury? To, že se pohybuje na nejrůznějších recepcích, vernisážích, premiérách, festivalech a tak dále, a tak dále. Občas udělí nějaký grant nebo dotaci, nu a mediální sféra mu samozřejmě tleská. Kulturní památky, pane ministře, netleskají. Kulturní památky mlčí a chátrají. Přitom jsou právě tyto památky markanty české krajiny. A my jsme nedokázali tyto markanty, které vytvořili naši předci, téměř doplnit ničím jiným. Je to naše ostuda, ale tak se alespoň snažme zachránit to, co postavili jiní.</em>“ </p><p>Národní památkový ústav <a href="https://www.npu.cz/pamatkovy-fond">uvádí</a>, že v České republice se nachází přes 700 chátrajících kulturních nemovitých památek z celkových 40 tisíc. Mezi ně patří například <a href="https://www.npu.cz/cs/npu-a-pamatkova-pece/pamatky-a-pamatkova-pece/pamatkovy-fond/seznam-ohrozenych-nemovitych-pamatek/32147-oranzerie-hrad-veveri-brno">oranžerie</a> na hradu Veveří v Brně, <a href="https://www.npu.cz/cs/npu-a-pamatkova-pece/pamatky-a-pamatkova-pece/pamatkovy-fond/seznam-ohrozenych-nemovitych-pamatek/42181-zimni-zahrada-zamek-velke-opatovice">zimní zahrada</a> na zámku ve Velkých Opatovicích nebo <a href="https://www.npu.cz/cs/npu-a-pamatkova-pece/pamatky-a-pamatkova-pece/pamatkovy-fond/seznam-ohrozenych-nemovitych-pamatek/46568-socha-sv-floriana-areal-frantiskanskeho-klastera-brno"></a><a href="https://www.npu.cz/cs/npu-a-pamatkova-pece/pamatky-a-pamatkova-pece/pamatkovy-fond/seznam-ohrozenych-nemovitych-pamatek/38714-zamek-v-hornim-marsove">zámek</a> v Horním Maršově.</p><p>Lubomír Zaorálek byl jmenován do funkce po tři a půl měsíce dlouhém sporu o šéfa resortu ministerstva kultury. Bývalý ministr kultury Antonín Staněk (ČSSD) <a href="https://ct24.ceskatelevize.cz/domaci/2815571-cesko-potrebuje-noveho-ministra-kultury-kritizovany-stanek-ohlasil-rezignaci"></a><a href="https://ct24.ceskatelevize.cz/domaci/2815571-cesko-potrebuje-noveho-ministra-kultury-kritizovany-stanek-ohlasil-rezignaci"></a><a href="https://ct24.ceskatelevize.cz/domaci/2815571-cesko-potrebuje-noveho-ministra-kultury-kritizovany-stanek-ohlasil-rezignaci">podal</a> demisi v polovině května, učinil tak na žádost šéfa ČSSD Jana Hamáčka. Prezident Zeman Staňkovu demisi <a href="https://www.irozhlas.cz/zpravy-domov/antonin-stanek-milos-zeman-demise_1905281745_dok">nepřijal</a>. Šéf ČSSD Jan Hamáček <a href="https://ct24.ceskatelevize.cz/domaci/2827265-prezident-neprijal-demisi-ministra-kultury-stanka">uvedl</a>, že tedy požádá premiéra Babiše, aby prezidentovi odvolání Antonína Staňka z funkce navrhl. V takovém případě by musel podle <a href="https://www.zakonyprolidi.cz/cs/1993-1#cl74">čl. 74 ústavního zákona č. 1/1993 Sb. Ústava</a> České republiky prezident Zeman Antonína Staňka odvolat. Zároveň <a href="https://ct24.ceskatelevize.cz/domaci/2827265-prezident-neprijal-demisi-ministra-kultury-stanka">navrhl</a> jako nového ministra kultury místopředsedu ČSSD Michala Šmardu. Andrej Babiš odvolání ministra kultury prezidentovi navrhl, ale ten <a href="https://ct24.ceskatelevize.cz/domaci/2883683-zive-stanek-se-louci-s-ministerstvem-kultury-podekovat-mu-prisel-premier-babis">zůstal</a> ve funkci až do konce července. Poté až do jmenování Lubomíra Zaorálka 27. srpna <a href="https://ct24.ceskatelevize.cz/domaci/2883683-zive-stanek-se-louci-s-ministerstvem-kultury-podekovat-mu-prisel-premier-babis">převzal</a> dočasně resort náměstek René Schreier. Potenciálního kandidáta Michala Šmardu prezident Zeman <a href="https://www.hrad.cz/cs/pro-media/tiskove-zpravy/aktualni-tiskove-zpravy/prohlaseni-prezidenta-republiky-1-14950#from-list">odmítl</a> v srpnu jmenovat, podle něj není odborně kompetentní. Michal Šmarda se nakonec pár dní po prohlášení prezidenta nominace na post ministra kultury <a href="https://ct24.ceskatelevize.cz/domaci/2901029-smarda-pro-ct-ve-vlade-andreje-babise-byt-nechci">vzdal</a>. </p><p>ČSSD tedy <a href="https://ct24.ceskatelevize.cz/domaci/2902175-novym-ministrem-kultury-ma-byt-zaoralek-potvrdil-hamacek-zeman-souhlasi">navrhlo</a> Lubomíra Zaorálka, který <a href="https://ct24.ceskatelevize.cz/domaci/2902175-novym-ministrem-kultury-ma-byt-zaoralek-potvrdil-hamacek-zeman-souhlasi">je</a> členem ČSSD od roku 1994. Od té doby vystřídal řadu postů, nyní <a href="https://ct24.ceskatelevize.cz/domaci/2902826-zaoralek-se-v-politice-pohybuje-od-80-let-se-zemanem-mel-spory">je</a> předsedou sněmovního zahraničního výboru, členem výboru pro vědu, vzdělání, kulturu, mládež a tělovýchovu, a zahraničněpolitickým expertem ČSSD. <a href="https://ct24.ceskatelevize.cz/domaci/2907302-zive-prezident-jmenuje-lubomira-zaoralka-ministrem-kultury">Prioritou</a> nového ministra kultury je mimo jiné zvýšení platů v kultuře či celková stabilizace resortu.</p>