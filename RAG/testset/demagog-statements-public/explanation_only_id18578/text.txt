<p>Návrh zvýšení rodičovského příspěvku <a href="http://www.psp.cz/sqw/historie.sqw?o=8&amp;t=490">prošel</a> 25. září 2019 druhým čtením v Poslanecké sněmovně. Má <a href="http://www.psp.cz/sqw/text/orig2.sqw?idd=161461">navyšovat</a> (.pdf, str. 2, bod 4) rodičovský příspěvek o 80 tisíc, z 220 tisíc na 300 tisíc korun. Kromě toho <a href="https://eur-lex.europa.eu/legal-content/CS/TXT/?qid=1569858578087&amp;uri=CELEX:32019L1158">prošla</a> 20. června 2019 směrnice Evropského parlamentu o rovnováze mezi pracovním a soukromým životem rodičů a pečujících osob. Tato směrnice má být implementována do 2. srpna 2022 ve všech členských státech (čl. 20) a například prodlužuje délku otcovské dovolené na 10 dnů, jde tedy o prodloužení o <a href="https://zpravy.aktualne.cz/domaci/otcovska-dovolena-se-prodlouzi-na-deset-dnu/r~03b973acb82f11e9b16b0cc47ab5f122/">tři</a> dny.</p><p>Co se týče změny mateřské dovolené, europoslankyně Maxová má zřejmě na mysli změny popsané v článku 5 této <a href="https://eur-lex.europa.eu/legal-content/CS/TXT/?qid=1569858578087&amp;uri=CELEX:32019L1158">směrnice</a>. Dle něj má mít každý rodič nárok na 4 měsíce rodičovské dovolené. Dva z těchto měsíců jsou pak nepřenositelné a dle čl. 8 také placené. Rodičovská dovolená pak může být dle směrnice podmíněna i celkovou odpracovanou dobou, nebo dobou trvání pracovního poměru. Tato doba však nesmí být delší než 1 rok.</p><p>V reakci na tuto směrnici a zvyšování rodičovského příspěvku se Radka Maxová už v minulosti vyjádřila a i tehdy požadovala systémovou <a href="https://radiozurnal.rozhlas.cz/radka-maxova-rodice-volaji-hlavne-po-moznostech-skloubeni-pracovniho-a-rodinneho-7801534">změnu</a> (video 10:40): „<em>My jsme chtěli po paní ministryni Maláčové, že pokud budeme přidávat tuto částku, tak že je potřeba udělat i systémovou změnu v podpoře rodin ze strany Ministerstva práce a sociálních věcí. A že možná bychom se bavili, mohli bavit, i o posunutí toho navýšení. Aby to bylo skloubeno i s pracovním a soukromým životem, s financováním dětských skupin, vlastně se vztahem k té směrnici, kterou bude odsouhlasovat Evropský parlament</em>.“</p><p>K systémové změně, tedy souhrnné novele, která by jednotlivé instituty podporující pracující rodiče upravila komplexně, i např. v návaznosti na zmíněnou evropskou směrnici, však nedošlo. Jednotlivé oblasti jsou tedy novelizovány samostatně, v rámci oddělených novel.</p><p>Úprava tak kromě výše rodičovského příspěvku čeká například dětské skupiny. Dětské skupiny <a href="https://www.idnes.cz/zpravy/domaci/deti-jesle-platit-skupiny-prispevky.A190522_093831_domaci_elz">jsou</a> místa kam můžou být děti umístěny před nástupem do školky. Těchto míst je v České republice aktuálně 959 s kapacitou přes 14 tisíc dětí. Tyto dětské skupiny jsou ovšem placeny z evropských fondů, které po roce 2020 skončí (skupiny, které o to požádaly, budou financovány až do roku 2022).</p><p>Ministerstvo práce a sociálních věcí chce, aby od roku <a href="https://ct24.ceskatelevize.cz/domaci/2931710-jesle-se-vraci-malacova-chce-prejmenovat-detske-skupiny-a-hradit-je-z-rozpoctu">2021</a> byly dětské skupiny placeny ze státního rozpočtu.</p><p>Pod podporou pracujících si lze <a href="https://ct24.ceskatelevize.cz/domaci/2777228-maxova-podporme-rodiny-i-jinak-nez-rodicovskou-premyslime-o-snizeni-dph-na-detske">představit</a> také vznik zkrácených pracovních úvazků. V Evropské unii se Česká republika <a href="https://zahranicni.ihned.cz/c1-66249480-zapad-eu-valcuje-vychodni-zeme-bloku-v-podilu-lidi-pracujicich-na-zkraceny-uvazek-cesko-je-ve-srovnani-mezi-poslednimi">řadí</a> mezi země s nižší oblíbeností zkrácených úvazků. Ministryně práce a sociálních věcí se ke zkráceným pracovním úvazkům <a href="https://www.irozhlas.cz/ekonomika/jana-malacova-mpsv-castecny-uvazek-novela-zakonik-prace_1907161848_per">vyjádřila</a> pozitivně a prohlásila, že připravuje novelu zákoníku práce, kde by mimo jiné bylo i zřízení sdíleného pracovního místa, což by mělo podpořit částečné pracovní úvazky, aby lidé snadněji mohli mít například dvacetihodinový úvazek.</p><p>Stejně tak se má <a href="https://www.finance.cz/527687-nizsi-dph-u-piva-holicky/">snižovat</a> i DPH na služby domácí péče o děti, což je další položka, kterou Radka Maxová <a href="https://ct24.ceskatelevize.cz/domaci/2777228-maxova-podporme-rodiny-i-jinak-nez-rodicovskou-premyslime-o-snizeni-dph-na-detske">zmiňovala</a> v kontextu zvyšování rodičovského příspěvku. Součástí snižování DPH ale <a href="https://www.mfcr.cz/cs/aktualne/tiskove-zpravy/2019/novela-zakona-o-evidenci-trzeb-miri-do-t-34995">není</a> daň na potřeby pro děti.</p><p>Výrok hodnotíme jako pravdivý, protože všechny výše zmíněné změny nebyly dohromady propojeny. Tento postup tedy může být označen jako nesystémový, vzhledem k tomu, že jednotlivé novely se připravují postupně a nezávisle na sobě. Situaci pak ovlivní i směrnice Evropského parlamentu, která má být implementována do srpna roku 2022, dětské skupiny pak budou státem financované možná od roku 2021, ale stále ještě nejsou vyřešeny takzvané mikrojesle (<a href="https://ct24.ceskatelevize.cz/ekonomika/2741900-na-mikrojeslich-si-rodice-oblibili-hlavne-osobnejsi-pristup-k-detem-vznikaji-i-v">jesle</a> maximálně o čtyrech dětech). Snižování DPH na služby domácí péče o děti je pak připraveno, snižování daně na potřeby pro děti však nebylo zatím vůbec přijato.</p>