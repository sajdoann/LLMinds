<p>Na začátek uveďme, že v <a href="https://www.irozhlas.cz/zpravy-domov/koalicni-smlouva-vlada-andreje-babise-hnuti-ano-cssd-jan-hamacek-zimola_1805150600_kno">koaliční smlouvě</a> podepsané mezi ANO a ČSSD jsou obecné principy fungování koalice. Jednotlivé priority a cíle jsou poté popsány v <a href="https://www.vlada.cz/cz/jednani-vlady/programove-prohlaseni/programove-prohlaseni-vlady-165960/">programovém prohlášení</a> vlády, na nějž koaliční smlouva odkazuje. V něm je uveden vládní závazek „<em>Zvýšíme rodičovský příspěvek na 300 000 Kč.“</em> Ten v současnosti (na jedno dítě) činí <a href="https://portal.mpsv.cz/soc/ssp/obcane/rodicovsky_prisp">220 tis. Kč</a>. Od roku 2020 se připravuje navýšení rodičovského příspěvku na uvedených <a href="https://ct24.ceskatelevize.cz/ekonomika/2916452-rodicovska-se-zrejme-vyrazne-zmeni-tak-jako-u-materske-davka-mohla-vychazet-z-vyse">300 tis. Kč</a>.</p><p>Na navýšení rodičovského příspěvku panovala <a href="https://ct24.ceskatelevize.cz/ekonomika/2742299-rodicovsky-prispevek-ma-od-pristiho-roku-vzrust-o-80-tisic-kdo-na-nej-bude-mit">shoda</a> napříč politickým spektrem, nicméně existoval rozpor v tom, podle jakého klíče a komu navyšovat rodičovský příspěvek. Jednalo se o tři varianty:</p><ol><li>Ministryně práce a sociálních věcí Jana Maláčová (ČSSD) <a href="https://ct24.ceskatelevize.cz/ekonomika/2742299-rodicovsky-prispevek-ma-od-pristiho-roku-vzrust-o-80-tisic-kdo-na-nej-bude-mit">navrhovala</a>, aby se navýšená dávka vztahovala na všechny rodiče, jejichž děti budou k 1. lednu 2020 mladší 4 let. Tato varianta by znamenala navýšení nákladů na rozpočet o 11,2 mld. Kč.</li><li>Ministryně financí Alena Schillerová (ANO) <a href="https://ct24.ceskatelevize.cz/ekonomika/2742299-rodicovsky-prispevek-ma-od-pristiho-roku-vzrust-o-80-tisic-kdo-na-nej-bude-mit">navrhovala</a>, aby se navýšená dávka vztahovala na všechny rodiče, kteří by k 1. lednu 2020 aktivně pobírali rodičovský příspěvek. Tato varianta by byla úspornější o 2,6 mld. Kč oproti variantě 1 a znamenala by navýšení nákladů na rozpočet o 8,6 mld. Kč.</li><li>Další možností a kompromisní <a href="https://ct24.ceskatelevize.cz/ekonomika/2768231-komu-se-zvysi-rodicovska-vladni-navrh-se-vraci-na-stul-ministryne-financi">variantou</a> vzniklou z jednání koalice byla možnost zvýšení dávky všem rodičů, kterým se dítě narodí od 1. lednu 2020. Jednalo by se o úsporu cca 5,5 mld. Kč ve státním rozpočtu oproti variantě 2 a navýšení nákladů na rozpočet o 3 mld. Kč.</li></ol><p>V březnu ministryně Maláčová <a href="https://ct24.ceskatelevize.cz/domaci/2764631-rust-rodicovske-a-duchodu-mohla-podporit-i-opozice-ne-ale-variantu-domluvenou-a">oznámila</a>, že se koaliční partneři dohodli na uplatnění třetí varianty, což následně popřel jak premiér Babiš, tak poslankyně Maxová s tím, že dohoda mezi stranami byla jiná.</p><p>Jednotlivé koaliční strany si poté stály za svými návrhy (ČSSD za první variantou, ANO za variantou druhou) a přes média si vzájemně vyměňovaly vzkazy (např. <a href="https://ct24.ceskatelevize.cz/ekonomika/2812658-zakon-o-rodicovske-predlozi-cssd-uz-za-tyden-nechceme-aby-se-navyseni-nestihlo">zde</a> a <a href="https://ct24.ceskatelevize.cz/domaci/2819351-novy-rozpocet-bude-mit-schodek-40-miliard-sektorova-dan-nebude-banky-ale-maji">zde</a>)<a href="https://ct24.ceskatelevize.cz/domaci/2769701-zive-o-kolik-se-zvednou-duchody-o-jejich-zvyseni-jednala-vlada"></a>, kdo a kde má úsporami peníze na ohlášená zvýšení najít, protože schodek státního rozpočtu již byl ohlášen na <a href="https://ct24.ceskatelevize.cz/domaci/2819351-novy-rozpocet-bude-mit-schodek-40-miliard-sektorova-dan-nebude-banky-ale-maji">40 mld. Kč</a> a ten neměl být překročen.</p><p>Ve hře také byla <a href="https://ct24.ceskatelevize.cz/domaci/2819144-rodicovska-na-programu-vlady-malacova-prichazi-s-kompromisem-potrebuje-osm-miliard">varianta</a> rozdělení navýšení příspěvku: v pololetí 2019 by došlo k navýšení o 40 tis. Kč, do konce volebního období by potom došlo k plánovanému plnému navýšení o dalších 40 tis. Kč. Poslankyně Maxová ale podporovala variantu jednorázového navýšení: „<em>Já osobně bych asi preferovala variantu, aby to dostaly děti, jejichž rodiče pobírají rodičovský příspěvek, a rozložila těch 80 tisíc podle délky čerpání rodičovského příspěvku.“</em> (<a href="https://www.seznamzpravy.cz/clanek/pretahovani-o-rodicovskou-kdo-to-mysli-s-rodinami-lepe-malacova-nebo-babis-69733">Duel Seznam Zprávy</a>, čas 1:40)</p><p>Návrh zákona byl nakonec Poslanecké sněmovně předložen ve <a href="https://apps.odok.cz/attachment/-/down/ALBSBCDM5SWO">druhé variantě</a> (.doc, str. 8) s jednorázovým navýšením o 80 tis. Kč a v září již prošel <a href="http://www.psp.cz/sqw/historie.sqw?o=8&amp;T=490">druhým čtením</a> v Poslanecké sněmovně.</p><p>Pro úplnost dodejme, že poslankyně Maxová byla předsedkyní Výboru pro sociální politiku Poslanecké sněmovny ČR, ale v červenci jí <a href="https://ct24.ceskatelevize.cz/domaci/2863985-zive-snemovna-resi-zvyseni-rodicovskeho-prispevku-i-oteviraci-dobu-obchodu">zanikl mandát</a> poslankyně, neboť se stala europoslankyní, a <a href="http://www.psp.cz/sqw/hlasy.sqw?G=70821">hlasování</a> o novele zákona se tak již neúčastnila.</p>