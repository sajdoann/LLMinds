<p>Prezident Miloš Zeman dne 24. října 2019 v TV Barrandov <a href="https://www.barrandov.tv/video/167732-tyden-s-prezidentem-24-10-2019">prohlásil</a> (čas 6:27) následující: <em>„Ať se pan Koudelka místo fiktivního honění ruských a čínských špionů zaměří na ekonomickou kriminalitu v České republice.“ </em></p><p>Prezident tímto reagoval také na <a href="https://ct24.ceskatelevize.cz/domaci/2955386-tajne-sluzby-rozbily-sit-kterou-v-cesku-vytvareli-rusove">vystoupení</a> ředitele Bezpečnostní informační služby Michala Koudelky v Poslanecké sněmovně ze dne 21. října 2019. Ten zde uvedl, že BIS a Národní centrála proti organizovanému zločinu (NCOZ) loni odhalily a rozbily špionážní síť, kterou v Česku budovala ruská zpravodajská služba. Ruská ambasáda toto tvrzení popřela. </p><p>O ruském a čínském vlivu hovoří také <a href="https://www.bis.cz/vyrocni-zpravy/vyrocni-zprava-bezpecnostni-informacni-sluzby-za-rok-2017-d85907e6.html">výroční zpráva</a> BIS z roku 2017. Zpráva hovoří o dvou kybernetických útocích na <a href="https://www.bis.cz/public/site/bis.cz/content/vyrocni-zpravy/2017-vz-cz.pdf">ministerstvo zahraničí</a> (.pdf, str. 15-16), o „promořenosti“ ruské diplomatické mise lidmi s kontakty na zpravodajské služby (str. 6-8), ale také o dezinformačních webech (str. 7-8).</p><p>Mluvčí BIS se proti vyjádření Miloše Zemana ze dne 24. října 2019 <a href="https://denikn.cz/minuta/221224/">ohradil</a> s tím, že: <em>„Boj proti korupci nepatří mezi zákonné působnosti BIS. Tuto problematiku řeší speciální složky Policie ČR.“</em></p><p>Postavení a působnost BIS určuje zákon <a href="https://www.zakonyprolidi.cz/cs/1994-153">č. 153/1994 Sb.</a> o zpravodajských službách České republiky. Podle <a href="https://www.zakonyprolidi.cz/cs/1994-153#p5-1-d">§ 5</a> zabezpečuje BIS informace o činnostech, jejichž důsledky mohou ohrozit bezpečnost nebo významné ekonomické zájmy České republiky. Podle oficiálních stránek BIS se významným ekonomickým zájmem <a href="https://www.bis.cz/ekonomicke-zajmy-statu/">rozumí</a> zájem na funkčnosti systémů s plošným hospodářským dosahem a na optimální správě majetku, jehož ztráta by mohla ohrozit základní funkce státu. <a href="http://www.psp.cz/eknih/1993ps/tisky/t101600.htm">Důvodová zpráva</a> k zákonu o zpravodajských službách hovoří o nutnosti „<em>zpravodajsky odhalovat i snahy směřující proti mechanismům finančního a hospodářského fungování státu v případech, kdy jejich důsledky mohou poškodit zájmy České republiky“. </em>Tyto ekonomické zájmy mohou být ovlivněny mimo jiné i nelegálními aktivitami, mezi než lze zařadit korupci, i když výslovně v zákoně ani na stránkách BIS uvedena není.</p><p>Nelze vyloučit, že by do působnosti BIS nemohl spadat i konkrétní případ korupce, který by výrazně ohrožoval ekonomické zájmy ČR. Obecně však boj proti ekonomické kriminalitě v působnosti BIS není. Tu vyšetřují specializované útvary Policie ČR, <a href="https://www.policie.cz/clanek/uokfk-skpv-utvar-odhalovani-korupce-a-financni-kriminality-skpv.aspx"></a>například <a href="https://www.policie.cz/clanek/uokfk-skpv-utvar-odhalovani-korupce-a-financni-kriminality-skpv.aspx">Útvar</a> odhalování korupce a finanční kriminality nebo <a href="https://www.policie.cz/clanek/utvar-pro-odhalovani-organizovaneho-zlocinu-skpv-199737.aspx">Útvar</a> pro odhalování organizovaného zločinu SKPV.</p>