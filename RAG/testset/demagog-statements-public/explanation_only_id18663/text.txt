<p><a href="https://www.litcentrum.sk/autor/vojtech-mihalik/zivotopis-autora">Vojtech Mihálik</a> byl slovenský básník a politik. V letech 1954–1959 byl tajemníkem Svazu slovenských spisovatelů, jeho předsedou byl v letech 1965–1967. Dále působil jako šéfredaktor vydavatelství Slovenský spisovateľ. Od roku 1969 působil rovněž v politických a státních funkcích, byl předsedou Sněmovny národů ve Federálním shromáždění ČSSR a také poradcem vlády. V letech 1966–1981 <a href="http://195.46.72.16/free/jsp/search/view/ViewerFoto.jsp?Document=..%2F..%2FFondyF%2F11%2F03%2F572524-1.1%40Foto&amp;QueryText=">byl</a> členem ÚV KSS (Komunistická strana Slovenska).</p><p>Jednou z <a href="https://obetiokupace.dejepis21.cz/">obětí</a> okupace vojsk Varšavské smlouvy byla slovenská studentka <a href="https://www.ustrcr.cz/uvod/srpen-1968/obeti-okupace/obeti-okupace-zapadni-slovensko/">Dana Košanová</a>. Dne 21. srpna 1968 v odpoledních hodinách byla <a href="http://okupace.evangnet.cz/kosanova-margita">zasažena</a> palbou sovětských vojáků na schodech Univerzity Komenského v Bratislavě. S těžkým zraněním v bederní oblasti byla dopravena na II. chirurgické oddělení Fakultní nemocnice v Partyzánské ulici v Bratislavě, kde přes poskytnutou péči téhož dne zemřela. Jméno Dany Košanové je uvedeno na pamětní <a href="http://multimedia.ctk.cz/foto/document/2072179/2">desce</a> u vchodu do Právnické fakulty Univerzity Komenského.</p><p>Vojtech Mihálik sugestivně reagoval na vstup sovětských vojsk a na tragickou smrt studentky Dany Košanové ve své básni <em>Rekviem</em>, <a href="https://is.muni.cz/th/m54go/DiseDise_240918.pdf">zveřejněné</a> (str. 163) dne 5. září 1968 v mimořádném vydání týdeníku <em>Nové slovo. </em>S pomocí pracovníků z knihovny Fakulty sociálních věd Univerzity Karlovy se nám podařilo získat originální znění básně, z níž prezident Zeman správně odcitoval část, která se věnuje vraždě Dany Košanové.</p>