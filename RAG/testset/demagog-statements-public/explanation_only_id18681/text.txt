<p>V průběhu několika posledních měsíců došlo na půdě Sněmovny ke střetu opozice se zastánci <a href="http://www.psp.cz/sqw/historie.sqw?t=509&amp;o=8">vládního daňového balíčku</a>. Např. Miroslav Kalousek z TOP 09 označil za nejnebezpečnější a nejškodlivější část balíčku nové zdanění <a href="https://www.ceskenoviny.cz/zpravy/opozice-opet-kritizovala-danovy-balicek-ministryne-ho-hajila/1801587">rezerv pojišťoven</a> a navrhl tuto změnu <a href="http://www.psp.cz/sqw/text/orig2.sqw?idd=162339">zrušit</a> (.doc, str. 2). Miroslav Kalousek dále tvrdí, že zpřísnění podmínek bude motivovat zahraniční vlastníky pojišťoven v ČR k odlivu dividend do zahraničí.</p><p>Dalším kritizovaným bodem zákona je navýšení poplatku za <a href="https://ct24.ceskatelevize.cz/domaci/2952944-zive-snemovna-mela-schvalovat-vladni-danovy-balicek">vklad nemovitosti do katastru</a> ze stávajících 1000 korun na dvojnásobek. Poslanci Věra Kovářová (STAN), Mikuláš Ferjenčík (Piráti) a Jan Bartošek (KDU-ČSL) <a href="https://www.ceskenoviny.cz/zpravy/opozice-opet-kritizovala-danovy-balicek-ministryne-ho-hajila/1801587">předložili</a> společný <a href="http://www.psp.cz/sqw/text/orig2.sqw?idd=162386">návrh</a> (.doc), kterým chtějí tuto část z návrhu vypustit.</p><p>Posledním z opozičních návrhů uvedených ve výroku je snaha o zrušení <a href="https://www.ceskenoviny.cz/zpravy/opozice-opet-kritizovala-danovy-balicek-ministryne-ho-hajila/1801587">daně z nabytí nemovitostí</a>, o což usiluje <a href="http://www.psp.cz/sqw/text/orig2.sqw?idd=162092">ODS</a> (.doc). O stejnou změnu se pokoušel <a href="https://www.lidovky.cz/domov/dan-z-nabyti-nemovitosti-se-bude-platit-dal-snemovna-odmitla-navrh-senatu-na-zruseni.A190924_203904_ln_domov_ele">Senát</a>, byl však také odmítnut. Žádný z těchto návrhů však <a href="http://www.psp.cz/sqw/text/orig2.sqw?idd=168103">nebyl</a> (.doc, str. 4–5, 9) přijat.</p><p>Naopak pozměňovací návrhy Pirátů na lepší podmínky pro <a href="http://www.psp.cz/sqw/text/orig2.sqw?idd=162409">domácí vaření piva</a> a hráče <a href="http://www.psp.cz/sqw/text/orig2.sqw?idd=161936">pokeru</a> byly ve Sněmovně <a href="http://www.psp.cz/sqw/text/orig2.sqw?idd=168103">přijaty</a> (.doc, str. 7, 9).</p><p></p>