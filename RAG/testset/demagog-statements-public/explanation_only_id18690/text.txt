<p>Ivan Bartoš a Olga Richterová se společně <a href="http://www.romea.cz/cz/zpravodajstvi/domaci/primy-prenos-slavnostni-predavani-certifikatu-v-ramci-stipendijniho-programu-romea">účastnili</a> slavnostního předávání certifikátů v rámci <a href="https://www.romskastipendia.cz/index.php/pro-studenty/pro-stredoskolaky-a-studenty-vos">Romského stipendijního programu pro romské studenty SŠ a VOŠ</a>, který organizuje Romea. Na akci, která se uskutečnila 11. října v Brožíkově sálu na Staroměstské radnici, pronesli společně krátký projev, kterým projekt podpořili, a hovořili o vizi dostupného vzdělání pro všechny.</p><div><iframe src="https://www.facebook.com/plugins/post.php?href=https%3A%2F%2Fwww.facebook.com%2Fivan.bartos.37%2Fposts%2F10217529831778255&width=500" width="500" height="746" style="border:none;overflow:hidden" scrolling="no" frameborder="0" allowTransparency="true" allow="encrypted-media"></iframe></div><p>Program funguje čtvrtým rokem a letos v něm stipendium <a href="http://www.romea.cz/cz/zpravodajstvi/domaci/primy-prenos-slavnostni-predavani-certifikatu-v-ramci-stipendijniho-programu-romea">získalo</a> 69 uchazečů. Organizace přesná čísla žadatelů o stipendium neuvádí, <a href="https://romskastipendia.cz/index.php/aktuality/257-kdo-ziska-ze-studentu-ss-a-vos-stipendium-na-dalsi-skolni-rok-vysledky-budou-na-konci-letnich-prazdnin">píše</a> ale, že v loňském roce žádostí bylo zhruba 150, ve stejném článku ovšem manažerka stipendijního programu Jitka Votavová k programu uvádí, že omezené prostředky dovolují stipendium poskytnout jen asi třetině zájemců, což by při počtu 60 loni udělených stipendií znamenalo 180 žádostí.</p><p>V titulku na záznamu z ceremonie z letošního ročníku, který zajišťovala internetová televize ROMEA TV, je uvedeno, že stipendisté byli vybráni z <em>„více než 130 uchazečů“</em> (<a href="https://www.youtube.com/watch?v=yiqf2eL4H0c">video</a>, titulek pod videem, který je zobrazen v časech od 6:15 do 6:34). V úvodním slově pak moderátor Lukáš Kotlár řekl, že <em>„zájem o romská stipendia je opravdu velký, ročně o tyto stipendia v rámci programu organizace Romea se hlásí až 150 studentů“</em> (<a href="https://www.youtube.com/watch?v=yiqf2eL4H0c">video</a>, 2:56). Přesný počet je tedy pro letošní ročník zřejmě mezi 130 a 150 uchazeči. To tedy přibližně odpovídá dvojnásobku udělených stipendií.</p><p>Výše stipendií pro studenty SŠ <a href="https://romskastipendia.cz/index.php/pro-studenty/pro-stredoskolaky-a-studenty-vos">činí</a> 14 000 Kč na školní rok, studentům VOŠ pak organizace nabízí vyšší stipendijní grant, a to 21 000 Kč na školní rok.</p><p>Výrok tedy hodnotíme jako pravdivý. Výši stipendia jakožto hodnotový soud nehodnotíme, stejně jako nehodnotíme, jaká je jeho relativní výše pro oceněné rodiny.</p>