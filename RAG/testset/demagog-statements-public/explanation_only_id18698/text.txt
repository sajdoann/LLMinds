<p>3. listopadu bylo Mikulášem Ferjenčíkem na Pirátském fóru založeno nové diskuzní vlákno nazvané <em>„</em><a href="https://forum.pirati.cz/viewtopic.php?f=632&amp;t=49407"><em>Zřízení stranického ombudsmana / mediačního týmu</em></a><em>&quot;. </em>Účelem tohoto vlákna má být zjištění, zda zřídit v rámci Pirátské strany instituci, která by měla za cíl řešit vnitrostranické konflikty a vytvářet smír a konsenzus. Zároveň by se mělo jednat o poradní instituci, kam by členové mohli chodit, pokud by měli pocit, že se k nim někdo jiný ve straně chová neadekvátně. V tomto vlákně je dále diskutována otázka, jak tuto funkci <a href="https://forum.pirati.cz/viewtopic.php?f=632&amp;t=49407#p650292">obsadit</a> a zda by se mělo jednat o <a href="https://forum.pirati.cz/viewtopic.php?f=632&amp;t=49407&amp;start=20#p650352">vnitrostranickou</a> či externí instituci. Dále se v tomto vlákně probírala otázka, zda se musí jednat o odborníky, nebo postačí naslouchání empatických členů strany. </p><p><a href="https://forum.pirati.cz/viewtopic.php?f=632&amp;t=49407&amp;start=30#p650657">Ivan Bartoš</a> svůj příspěvek na fóru rozdělil do tří částí. První část se týká toho, co mohou Piráti vyřešit sami, ve druhé části se zaměřil na vlastní procesy a jejich dodržování a ve třetí části se pak zabýval mediačním týmem, ombudsmanem. Ve třetí části svého příspěvku se vyjádřil tak, že by si představoval externí instituci a mělo by se jednat o odborníky. Dále prohlásil: <em>„Za sebe bych chtěl, abychom to, co půjde, včetně třeba výběru partnera pro řešení těchto otázek, měli Piráti pořešený do Vánoc tohoto roku.&quot;  </em></p><p>K tomuto vláknu byl připojen <a href="https://forum.pirati.cz/viewtopic.php?f=632&amp;t=49407">anketní dotaz</a> <em>„Považujete zřízení ombudsmana, či mediačního týmu za dobrý nápad?&quot; </em>Možné odpovědi na tuto anketu jsou Ano, Ne a Nevím. Pro zřízení této instituce se v hlasování vyslovilo 85 hlasujících ze 100, proti je 6 hlasujících a možnost Nevím zvolilo 9 hlasujících.</p><p>Pro vytvoření instituce ombudsmana, mediačního týmu nebo najmutí supervizora by mělo být dle návrhu <a href="https://forum.pirati.cz/viewtopic.php?f=248&amp;t=48927&amp;p=650901#p650901">rozpočtu</a> Pirátské strany pro rok 2020 vyhrazeno 300 tisíc korun.<br/></p>