<p>Podle informací <a href="https://www.mpo.cz/cz/rozcestnik/pro-media/tiskove-zpravy/vystavba-noveho-jaderneho-bloku-dukovan-by-mela-zacit-v-roce-2029--250598/">Ministerstva</a> průmyslu a obchodu (MPO) by v roce 2021 mělo být vydáno územní rozhodnutí o výstavbě nového jaderného bloku Jaderné elektrárny Dukovany, do konce roku 2022 by měl být vybrán dodavatel, v roce 2029 by se mělo začít stavět a v roce 2036 by měla být investice dokončena. Hrozí totiž riziko, že v roce 2040 by dodávkami elektrické energie nebyla pokryta spotřeba po 678 či dokonce až 3 622 hodin v roce a odběr elektrické energie by se tedy musel regulovat.</p><p>Podle zpravodajského webu <a href="https://ekolist.cz/cz/zpravodajstvi/zpravy/cesi-jednali-poprve-v-bruselu-o-dostavbe-jaderneho-bloku-dukovan">Ekolist.cz</a> česká delegace 20. listopadu 2019 v Bruselu jednala o stavbě nového jaderného bloku v Dukovanech. Bylo to první větší setkání, které předchází souhlasu Evropské unie s dostavbou plánovaného nového bloku v Jaderné elektrárně Dukovany. S dotazem, zda Komise skutečně ocenila směřování Česka k bezemisní ekonomice jsme se obrátili na <a href="https://www.mpo.cz/cz/rozcestnik/ministerstvo/o-ministerstvu/vedouci-pracovnici/namestek-rene-nedela---strucny-portret--239909/">náměstka</a> MPO pro energetiku Reného Nedělu, který se jednání také <a href="https://ekonomickydenik.cz/cesi-jednali-bruselu-poprve-dostavbe-jaderneho-bloku-dukovan/">účastnil</a>. Ten tato slova potvrdil.</p><p>Státní energetická <a href="https://www.mpo.cz/assets/dokumenty/52841/60959/636207/priloha006.pdf">koncepce</a> České republiky (.pdf, str. 44) v oblasti energetiky a klimatu počítá se zvýšením podílu jaderné energetiky na primárních energetických zdrojích na 25–33 % (z aktuálních přibližně 15 %). Podíl na výrobě elektřiny by pak měl narůst až na 58 % ze současných cca <a href="http://www.eru.cz/documents/10540/4580207/Rocni_zprava_provoz_ES_2018.pdf/1420388b-8eb6-4424-9ad9-c06a57b5326c">34 %</a> (str. 9).</p><p>Národní akční <a href="https://www.mpo.cz/assets/dokumenty/54251/61936/640148/priloha001.pdf">plán</a> (.pdf, str. 7) rozvoje jaderné energetiky v České republice z roku 2015 počítá s posílením role jádra při výrobě elektřiny, a to výstavbou 1–2 nových bloků jaderné elektrárny a prodloužením životnosti současných bloků JE Dukovany.</p><p>V souvislosti s obnovitelnými zdroji Vnitrostátní <a href="https://www.mpo.cz/assets/cz/energetika/strategicke-a-koncepcni-dokumenty/2019/11/Vnitrostani-plan-CR-v-oblasti-energetiky-a-klimatu.docx">plán</a> (.docx, str. 26–27) uvádí, že „<em>Česká republika plánuje dosažení podílu obnovitelných zdrojů energie na hrubé konečné spotřebě do roku 2030 na úrovni 22 %, což je nárůst o 9 procentních bodů v porovnání s vnitrostátním cílem na úrovni 13 % pro rok 2020. Uvedený podíl ve výši 22 % odpovídá požadavku na vyjádření vnitrostátního příspěvku k dosažení závazného cíle EU ve výši 32 % do roku 2030 dle článku 3 revidovaného znění </em><a href="https://eur-lex.europa.eu/legal-content/CS/TXT/?uri=CELEX%3A32009L0028"><em>směrnice 2009/28/EC</em></a><em> o podpoře využívání energie z obnovitelných zdrojů (</em><a href="https://eur-lex.europa.eu/legal-content/CS/TXT/?uri=CELEX:32018L2001"><em>směrnice 2018/2001</em></a><em>)</em>“.</p><p>Podle Vnitrostátního <a href="https://www.mpo.cz/assets/cz/energetika/strategicke-a-koncepcni-dokumenty/2019/11/Vnitrostani-plan-CR-v-oblasti-energetiky-a-klimatu.docx">plánu</a> (.docx, str. 13) České republiky v oblasti energetiky a klimatu (také označovaný jako klimaticko-energetický plán) tvořil podíl uhlí a ostatních tuhých neobnovitelných paliv na hrubé výrobě elektřiny v roce 2016 50 %, cílový stav v roce 2040 je 11–21 %.</p><p>Vnitrostátní <a href="https://www.mpo.cz/assets/cz/energetika/strategicke-a-koncepcni-dokumenty/2019/11/Vnitrostani-plan-CR-v-oblasti-energetiky-a-klimatu.docx">plán</a> České republiky v oblasti energetiky a klimatu (.docx, str. 1) koresponduje s prioritami Evropské komise. Byl totiž zpracován na základě požadavku nařízení Evropského parlamentu a Rady <a href="https://eur-lex.europa.eu/legal-content/CS/TXT/PDF/?uri=CELEX:32018R1999&amp;from=EN">2018/1999</a> o správě energetické unie a opatření v oblasti klimatu, jehož návrh byl představen v rámci legislativního balíčku s názvem „<a href="https://ec.europa.eu/commission/presscorner/detail/cs/IP_16_4009">Čistá energie pro všechny Evropany</a>“. Ten Evropská komise zveřejnila 30. listopadu 2016. Vnitrostátní plán České republiky v oblasti energetiky a klimatu je přepracovanou verzí návrhu stejnojmenného dokumentu, který 28. ledna 2019 vzala <a href="https://apps.odok.cz/attachment/-/down/RCIAB93JHVKT">na vědomí</a> vláda ČR a který byl Evropské komisi předložen dne 30. ledna 2019. Evropská komise vydala k tomuto původnímu návrhu <a href="https://ec.europa.eu/energy/sites/ener/files/documents/cz_rec_cz.pdf">doporučení</a> 18. června 2019.</p>