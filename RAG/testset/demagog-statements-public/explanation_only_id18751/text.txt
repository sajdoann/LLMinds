<p>Ministr průmyslu a obchodu Karel Havlíček mluví o jednáních s Evropskou unií ohledně <a href="https://www.mpo.cz/cz/rozcestnik/pro-media/tiskove-zpravy/vystavba-noveho-jaderneho-bloku-dukovan-by-mela-zacit-v-roce-2029--250598/">dostavby</a> nového jaderného bloku v jaderné elektrárně Dukovany. Ministerstvo průmyslu a obchodu již dříve uvedlo, že dodavatel by měl být vybrán do konce roku 2022. Celá výstavba by tak měla začít nejpozději v roce 2029 tak, aby byl nový jaderný blok dokončen již v roce 2036.</p><p>Předseda vlády Andrej Babiš tehdy uvedl, že výstavba má souvislost s aktuálním děním v Evropě, jak s bojem proti klimatickým změnám, tak se snižováním emisí.</p><p><em>„Když se podíváme, jak to dnes v Evropě vypadá, tak na prvním místě je Francie, která má 52 jaderných reaktorů, má podíl jádra 75 procent a je i lídrem iniciativy pro snižování emisí CO2 na nulu do roku 2050. Švédsko má deset jaderných bloků a mají i vodní zdroje. My bohužel máme v tuto chvíli jen 30 procent a máme cíl, že bychom mohli v roce 2040 mít podíl jádra 40 procent,“ </em>uvedl premiér Babiš<em>.</em> Zároveň však v minulosti <a href="https://www.ceskenoviny.cz/zpravy/babis-cr-musi-stavet-jaderne-bloky-i-kdyby-porusila-pravo-eu/1809832">zdůraznil</a>, že dostavba bloků musí započít, i kdyby to vedlo k porušení evropského práva.</p><p>Ministr Havlíček dále <a href="https://ct24.ceskatelevize.cz/ekonomika/2976530-novy-jaderny-blok-v-dukovanech-ma-byt-dokoncen-v-roce-2036-uvedl-babis">uvedl</a>, že Česká republika jedná o výstavbě s Evropskou unií s ohledem na bezpečnost nového zařízení a také, že zahajuje s Evropskou komisí proces notifikace, tedy určitého povolení ze strany Evropské komise. Jak bylo řečeno v rozhovoru, tato vyjednávání <a href="https://ekolist.cz/cz/zpravodajstvi/zpravy/cesi-jednali-poprve-v-bruselu-o-dostavbe-jaderneho-bloku-dukovan">započala</a> 20. listopadu 2019. Kromě českého energetického mixu také česká delegace představila vizi o obnovitelných zdrojích v České republice, která by měla vést k tzv. <a href="https://ct24.ceskatelevize.cz/ekonomika/2985236-cesko-miri-k-bezemisni-energetice-bude-predevsim-o-jadru-a-obnovitelnych-zdrojich">bezemisní ekonomice</a>. </p><p>S dotazem na průběh těchto jednání jsme se obrátili na <a href="https://www.mpo.cz/cz/rozcestnik/ministerstvo/o-ministerstvu/vedouci-pracovnici/namestek-rene-nedela---strucny-portret--239909/">náměstka</a> pro sekci energetiky na MPO Ing. et Ing. Reného Nedělu, který se jednání taktéž <a href="https://ekonomickydenik.cz/cesi-jednali-bruselu-poprve-dostavbe-jaderneho-bloku-dukovan/">zúčastnil</a>. Protože nám náměstek Neděla potvrdil, že k výrokům, které zmiňuje ministr Havlíček, ze strany Komise skutečně došlo, hodnotíme výrok jako pravdivý.</p>