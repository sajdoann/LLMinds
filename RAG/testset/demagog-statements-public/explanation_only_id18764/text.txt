<p>Ministr průmyslu a obchodu Karel Havlíček ve svém výroku uvádí názorný příklad zvyšování nákladů na dostavbu jaderné elektrárny Mochovce na Slovensku. </p><p>Výstavba slovenské jaderné elektrárny Mochovce začala roku 1981. Dva původně plánované bloky o celkovém výkonu 880 MW byly <a href="https://www.skoda-js.cz/reference/jaderna-elektrarna-mochovce-2/">dokončeny </a>a spuštěny v roce 1998, resp. 2000, přičemž stavba 3. a 4. bloku, o kterých mluví ministr Havlíček, byla roku 1992 <a href="http://www.seas.sk/data/file/87/sz-eia-mo34-sk.pdf">pozastavena</a> (.pdf, str. 1–3) a dlouhodobě <a href="http://www.allforpower.cz/UserFiles/files/2011/modrany_mochovce.pdf">zakonzervována</a> (.pdf, str. 11). <br/><br/>Samotná dostavba se <a href="http://www.allforpower.cz/UserFiles/files/2011/modrany_mochovce.pdf">rozbíhá</a> (.pdf, str. 12) v roce 2008 s plánovaným dokončením již v roce 2013 či 2014, ovšem dochází k několika odkladům a rovněž ke zdražení stavby například kvůli <a href="https://www.e15.cz/byznys/prumysl-a-energetika/slovensky-urad-zjistil-nedostatky-v-budovane-jaderne-elektrarne-1362287">zavádění </a>nových bezpečnostních prvků. Dle aktuálního plánu by měla být elektrárna <a href="https://cz.seas.sk/jaderna-elektrarna-mochovce">dokončena</a> v roce 2020. Ovšem vývoj <a href="https://oenergetice.cz/rychle-zpravy/dokonceni-slovenske-jaderne-elektrarny-mochovce-se-prodrazi-a-opet-opozdi/">nasvědčuje</a> tomu, že k dokončení či ke spuštění provozu v termínu možná opět nedojde.</p><p>Výstavba 3. a 4. bloku byla zastavena již v poměrně pokročilé fázi. V době zakonzervování stavby bylo <a href="http://www.allforpower.cz/UserFiles/files/2011/modrany_mochovce.pdf">provedeno</a> (.pdf, str. 11) již zhruba 70 % stavebních prací a dodáno asi 30 % zařízení.  Mluví-li ministr Havlíček o tomto základu ve výstavbě jaderné elektrárny v hodnotě 1 až 2 miliard eur, pak tuto částku se nám nepodařilo ověřit. Vzhledem k rozsahu provedených prací je však pravděpodobné, že se jedná o sumy v řádech miliard eur, jak správně uvádí Havlíček. </p><p>Pokud se nyní podíváme blíže na financování dostavby elektrárny v Mochovcích, tak poslední uváděné zvýšení nákladů <a href="https://oenergetice.cz/rychle-zpravy/dokonceni-slovenske-jaderne-elektrarny-mochovce-se-prodrazi-a-opet-opozdi/">hovoří</a> o částce 5,67 miliardy euro, což je v <a href="https://www.kurzy.cz/kurzy-men/nejlepsi-kurzy/EUR-euro/">přepočtu</a> kurzu na koruny ze dne 25. 11. 2019 144,6 miliard korun. Například v roce 2014 <a href="https://www.seas.sk/clanok/akcionari-schvalili-rozpocet-na-dokoncenie-mochoviec/138">byly</a> předpokládané náklady ve výši 4,6 miliardy eur, což by bylo v přepočtu na dnešní kurz 117,3 miliard korun. V případě ceny elektrárny stanovené na 7 miliard eur by cena elektrárny k dnešnímu kurzu byla ve výši 178,5 miliard korun. Podobné ceny přitom nejsou nijak <a href="https://oenergetice.cz/jaderne-elektrarny/jake-jsou-ceny-za-jaderne-reaktory-iii-generace/">neobvyklé</a>.</p><p>Dodejme, že <a href="https://www.seas.sk/mochovce-3-4-npp">výkon</a> dostavovaných částí jaderné elektrárny by měl být 2 x 471 MWe, dohromady tedy blízko Havlíčkem uvedeným 1000 MW.</p><p></p>