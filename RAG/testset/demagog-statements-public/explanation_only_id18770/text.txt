<p><a href="https://www.nukib.cz/cs/o-nukib/">NÚKIB</a> je ústředním správním orgánem pro kybernetickou bezpečnost včetně ochrany utajovaných informací v oblasti informačních a komunikačních systémů a kryptografické ochrany. Zkratka NÚKIB znamená Národní úřad pro kybernetickou a informační bezpečnost.</p><p>Tento úřad vydal 17. prosince 2018 <a href="https://www.nukib.cz/cs/uredni-deska/">varování</a> před používáním softwaru i hardwaru čínských společností Huawei a ZTE. Ve <a href="https://www.nukib.cz/download/uredni-deska/Varov%C3%A1n%C3%AD%20N%C3%9AKIB%202018-122-17.pdf">zprávě</a> úřadu (.pdf, str. 1) se mimo jiné píše, že „<em>použití technických nebo programových prostředků výše vyjmenovaných společností představuje hrozbu v oblasti kybernetické bezpečnosti</em>“. Úřad svoje stanovisko odůvodňuje mimo jiné tím, že čínské zákony a politické prostředí „<em>vyžadují po soukromých společnostech součinnost při naplňování zájmů ČLR, včetně podílu ve zpravodajských aktivitách&quot; </em>(str. 1).<br/><br/>Státní úřady i soukromé firmy, které spravují kritickou informační infrastrukturu či významné informační systémy, podle zákona <a href="https://www.itbiz.cz/zpravicky/huawei-vyvoj-kauzy">musí </a>na základě varování NÚKIB provést bezpečnostní audit. Dané instituce <a href="https://www.irozhlas.cz/zpravy-domov/huawei-kauza-vyrobky-cinska-firma-varovani-nukib-analyza-audit-riziko_1901250600_kno">nemají povinnost </a>svou analýzu zveřejnit či předložit vládě. Ze zákona může prověrky zkontrolovat jen kybernetický úřad.</p><p>Analýzy kritických systémů, spadajících pod zákon o kybernetické bezpečnosti, již byly <a href="https://www.nukib.cz/cs/informacni-servis/aktuality/1349-ministerstva-urady-i-firmy-provedly-predepsane-analyzy-prijimaji-opatreni-ke-snizeni-rizika/">dokončeny</a> v první polovině tohoto roku. Analýzou prošly i další systémy, například Ministerstvo vnitra plánovalo analýzy všech systémů <a href="https://www.irozhlas.cz/zpravy-domov/varovani-nukib-huawei-bezpecnostni-hrozba-ministerstva_1903260600_tec">dokončit</a> až koncem třetího čtvrtletí 2019. To bylo však dáno velkým počtem systémů, které ministerstvo spravuje. Naopak např. ministerstva zdravotnictví či práce a sociálních věcí audity veškerých svých systémů dokončila již na jaře 2019.</p><p>Výrok tedy hodnotíme jako nepravdivý, neboť i přes to, že nedokážeme vyloučit, že nějaký audit skutečně probíhá, většina z nich, zejména audity kritické infrastruktury, je již ukončena.</p>