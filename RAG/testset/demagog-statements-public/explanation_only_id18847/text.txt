<p>Prezident Miloš Zeman na setkání se zahraničními velvyslanci dne 27. října 2019 opravdu začal <a href="https://www.hrad.cz/cs/prezident-cr/soucasny-prezident-cr/vybrane-projevy-a-rozhovory/projev-prezidenta-republiky-pri-setkani-se-cleny-diplomatickeho-sboru-15112">projev</a> téměř identickými slovy: <em>„Vážené velvyslankyně, vážení velvyslanci, drazí hosté, dámy a pánové, přátelé České republiky, vítejte v úspěšné zemi! Vítejte v zemi, která má nejnižší míru nezaměstnanosti v Evropské unii, stabilní ekonomický růst a velmi nízký státní dluh.“</em> Nezmínil se tehdy o klesajícím státním dluhu.</p><p>Úvodní slova hodnotíme jako pravdivá i po obsahové stránce. Míra nezaměstnanosti je v České republice opravdu nejnižší v Evropské unii. Dle <a href="https://ec.europa.eu/eurostat/statistics-explained/index.php/Unemployment_statistics">dat Eurostatu z října 2019</a> jde konkrétně o 2,2 %, zatímco průměrná nezaměstnanost v evropské osmadvacítce činí 6,3 %.</p><p>Měříme-li ekonomický růst dle HDP, pak se Česká republika skutečně nachází v době růstu. Dle <a href="https://www.czso.cz/documents/10180/92010940/chmu100119.xlsx/d8a25f9f-e671-4fd1-a1f7-0b090610fbbd?version=1.0">dat ČSÚ</a> (.xlsx) roste HDP od roku 2013 meziročně alespoň o 2,5 %.</p><p>Prezident Miloš Zeman říká, že státní dluh je relativně klesající a nízký. Je pravda, že v relativním vyjádření státního dluhu k HDP dluh opravdu klesá. Jak lze vidět <a href="https://ec.europa.eu/eurostat/tgm/refreshTableAction.do?tab=table&amp;plugin=1&amp;pcode=teina225&amp;language=en">v datech Eurostatu</a>, je tento trend patrný od roku 2013, kdy se dluh nacházel na hodnotě 44,9 %. V roce 2018 byl podíl státního dluhu k HDP 32,6 %. V absolutních číslech však státní dluh jednoznačně klesající není, naopak spíše kolísá, což lze dohledat <a href="https://www.mfcr.cz/cs/verejny-sektor/rizeni-statniho-dluhu/dluhova-statistika/struktura-a-vyvoj-statniho-dluhu">v datech Ministerstva financí</a>. Dle <a href="https://ec.europa.eu/eurostat/tgm/refreshTableAction.do?tab=table&amp;plugin=1&amp;pcode=teina225&amp;language=en">dat Eurostatu</a> je dluh České republiky jeden z nejnižších v EU. Průměrný podíl státního dluhu k HDP v EU je 80,4 %. Nižší relativní státní dluh než ČR má pak např. Estonsko či Bulharsko.</p><p>Růst průměrné mzdy uvádějí <a href="https://www.czso.cz/csu/czso/prace_a_mzdy_prace">data ČSÚ</a>. Ve 3. čtvrtletí 2019 dosáhla průměrná mzda 33 697 Kč (meziročně vzrostla o 6,9 %). </p><p>Růst starobních důchodů lze sledovat například <a href="https://www.mfcr.cz/cs/verejny-sektor/statni-rozpocet/hospodareni-systemu-duchodoveho-pojisten">na datech Ministerstva financí</a>. V roce 2016 byla průměrná výše starobního důchodu 11 460 Kč, v roce 2017 se jednalo o 11 850 Kč a v roce 2018 dosáhl průměrný starobní důchod 12 418 Kč.</p>