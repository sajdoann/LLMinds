<p>K návrhu stavebního zákonu se ve své <a href="https://apps.odok.cz/attachment/-/down/KORNBK2CPYTM">analýze</a> (.pdf) výjádřilo i Ministerstvo vnitra. Ministryně Dostálová ve svém výroku kritizuje odhady Ministerstva vnitra, které vyčíslilo jednorázové náklady na 2,2—31,6 mld. Kč (str. 4). Kritizována je hlavně část zajištění prostor pro nové krajské stavební úřady a <a href="https://www.ceskenoviny.cz/zpravy/pripominky-k-stavebnimu-zakonu-muze-mmr-resit-do-konce-brezna/1838883">plánovaný</a> Nejvyšší stavební úřad.</p><p>Ministerstvo vnitra v úvodu k části <em>Prostory </em>(str. 32) uvádí, že návrh zákona „(...)<em> aktuálně počítá s optimistickým scénářem, kdy obce a kraje poskytnou státu své současné prostory. Toto očekávání je nerealistické, kapacita obcí a krajů nebude dána k dispozici, neboť by přinesla mimořádné problémy v oblasti IT, provozu, sdílení služeb (např. podatelna) či práci v jiném režimu (zákon o úřednících vs. služební zákon). V případě delimitace bude nutné zajistit prostory.</em>“<em> </em>Odhady na zajištění prostor pronájmem se pohybují kolem 425 mil. Kč ročně. Ministerstvo dále poznamenává, že „<em>(...) ne všude je možné delimitaci řešit pronájmem, neboť žádné vhodné prostory nejsou v určitých lokalitách vůbec dostupné.</em>“<em> </em>(str. 33)</p><p>V kapitole věnované Výstavbě (str. 33—34) se pak tedy uvádí, že „<em>Maximalistická varianta předpokládá, že by se stavěly nové prostory pro všechny stávající úředníky stavebních úřadů, integrovaných dotčených orgánů i nového obslužného personálu. To v součtu zahrnuje 13 584 zaměstnanců. Výdaje na výstavbu by při stavbě v maximalistické variantě dosáhly minimálně 25,4 miliardy korun.</em>“<em> </em>(str. 34). K těmto nákladům by bylo potřeba přidat ještě náklady na vybudování spisoven pro ukládání dokumentace. Tyto náklady se pohybují kolem 3,5 mld. Kč. Celkem Ministerstvo vnitra odhaduje výstavbu v nejnákladnější možné verzi na 28,9 mld. Kč.<br/><br/>Ministryně Dostálová nepravdivě uvedla, že „<em>(...) v analýze Ministerstva vnitra není napsáno, že stát si dneska u obcí platí za ty úředníky, kteří vyřizují stavební řízení&quot;</em>. Celé této problematice se v analýze věnuje kapitola Financování agendy<em> </em>(str. 36), kde je podrobně rozepsáno současné financování agendy stavebních úřadů, územního plánování a částečně i dotčených orgánů, které jsou v současné době financovány prostřednictvím příspěvku na výkon státní správy (podle <a href="https://www.zakonyprolidi.cz/cs/2000-128#p62-1">§ 62 zákona č. 128/2000 Sb., o obcích</a> a <a href="https://www.zakonyprolidi.cz/cs/2000-129#p29-2">§ 29 odst. 2 zákona č. 129/2000 Sb., o krajích</a>).</p><p>Postupy pro stanovení výše příspěvku na výkon státní správy jsou pro rok 2020 uvedeny v <a href="https://www.zakonyprolidi.cz/cs/2019-355#f6688621">příloze</a> zákona č. 355/2019 o státním rozpočtu České republiky na rok 2020. Jednotlivé výše příspěvku pro konkrétní obce lze přehledně najít i na <a href="https://www.prispevekobce.cz/">webu</a> Ministerstva vnitra. </p><p>Ministerstvo vnitra dále <a href="https://apps.odok.cz/attachment/-/down/KORNBK2CPYTM">uvádí</a> (.pdf, str. 38), že celkové reálné náklady (s režií) na agendu stavebních úřadů a úřadů zemního plánování na úrovni obcí a krajů činí téměř 4,6 mld. Kč, z toho u obcí se jedná o náklady ve výši 4,2‬ mld. Kč. Reálně však ze státního rozpočtu jde prostřednictvím příspěvků obcím a krajům pouze 2,3 mld. Kč. Reálné režijní náklady jsou podle Ministerstva vnitra ve výši 1,1 mld Kč.</p><p>Přestože pravděpodobnost výstavby nových budov pro všechny plánované zaměstnance nových stavebních úřadů je neznámá, hodnotíme výrok jako nepravdivý, protože analýza Ministerstva vnitra se věnuje i problematice financování stavebních úřadů skrze příspěvky na výkon státní správy, jejichž výše se liší od těch zmíněných ve výroku ministryně Dostálové.</p>