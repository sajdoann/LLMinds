<p>Jindřich Šídlo skutečně slovní spojení „batolata s plamenometem“ <a href="https://www.seznamzpravy.cz/clanek/batolata-s-plamenometem-se-chystaji-prevzit-moc-pomohli-jsme-piratum-vybrat-cleny-jejich-budouci-vlady-79756">použil</a> ve svém pořadu Šťastné pondělí 30. září 2019. Konkrétně v čase 5 minut a 32 vteřin. Celá věta zní: „<em>To jsou Piráti, nebo jak se říká mezi námi, tradičními voliči, batolata s plamenometem, která nám možná už zanedlouho budou vládnout.“</em> Tuto větu použil poté, co popsal vnitrostranické hlasování o účinkujících na předvolebním mítinku před volbami do EP v roce 2019. Hlasovalo se, zda na mítinku vystoupí lídr kandidátky Marcel Kolaja či poník. <a href="https://www.idnes.cz/zpravy/domaci/pirati-ponici-hlasovani-kolaja-olomouc-anketa-evropsky-parlament.A190523_093758_zahranicni_elz">Vyhrál</a> poník.</p><p>Ne zcela doslova <a href="https://www.seznamzpravy.cz/clanek/spratci-s-plamenometem-chteji-zmeknout-a-vzit-babisovi-volice-neztrati-ty-vlastni-86178?seq-no=86&amp;dop-ab-variant=&amp;source=clanky-home">zopakoval</a> slovní spojení reportér serveru Seznam Zprávy Václav Dolejší, konkrétně řekl „s<em>pratci s plamenometem“.</em> Ve svém článku popisuje svůj náhled na celostátní pirátské fórum, které se konalo mezi 11. a 12. lednem 2020. Rovněž popisuje, ze svého pohledu, dospívání strany, plány Pirátské strany do příštích voleb a také hlasování o rozpuštění strany, které je údajně <a href="https://www.televizeseznam.cz/video/stastne-pondeli/o-rozpusteni-strany-budeme-hlasovat-kazdy-rok-varuji-pirati-64020001">nadsázkou</a> (čas 1:31) a koná se každý rok.</p><p>Slova „batolata“ a „spratci“ jsou sice odlišná, nicméně kontext mají společný.</p><p>Slovní spojení „batolata s plamenometem“ bylo ale použito v historii vícekrát. Konkrétně v pořadu <a href="https://www.ceskatelevize.cz/ivysilani/10117034229-168-hodin/219452801101027">168 hodin</a> (čas 8:00) odvysílaném 27. října 2019 uvedl Václav Dolejší, že termín četl na <a href="https://twitter.com/search?q=batolata%20s%20plamenometem&amp;src=typed_query&amp;f=live">Twitteru</a>. Před odvysíláním byl na Twitteru zmíněn daný termín třikrát. A to 30. září 2019, což mohlo mít souvislost s pořadem Jindřicha Šídla. Nicméně absolutně první dohledaná zmínka tohoto termínu se táhne až k 29. září 2017, kdy ho v <a href="https://nazory.ihned.cz/c1-65896710-volebni-denik-petra-honzejka-pirati-jedou-copak-nam-vezou-z-napadu-na-vladu-vseholidu-jdou-na-liberala-mrakoty">Hospodářských novinách</a> uvedl Petr Honzejk s tím, že ho našel na facebookovém <a href="https://www.facebook.com/bouska.j?fref=search&amp;__tn__=%2Cd%2CP-R&amp;eid=ARATv4gnMklW-3fhW7T_6Ng1rzvfL_T7Di8q8pbhcxbV2_78eUX0x_OdUuVJu0E_WLYxWR1PRrg8_GWG">profilu</a> Josefa Boušky. Prošli jsme příspěvky, ale zmínku jsme nenašli. Příspěvek mohl být ale smazán.</p><p>Byť se termín„batolata s plamenometem“ objevil již předtím, než jej použil Jindřich Šídlo, bezesporu přispěl značně k jeho popularizaci a výrok tedy hodnotíme jako pravdivý.</p>