<p>Lukáš Wagenknecht vskutku <a href="http://www.nfpk.cz/oznamovatele/4198">patří</a> mezi odborníky v boji proti korupci. Za svou práci například v roce 2015 obdržel od Nadačního fondu proti korupci Cenu za odvahu.</p><p>Wagenknecht byl od února <a href="https://www.irozhlas.cz/volby/lukas-wagenknecht-andrej-babis-obse-agrofert_1904171355_haf">2014</a> prvním náměstkem na Ministerstvu financí v době, kdy byl ministrem financí Andrej Babiš. Ten ho po roce a čtvrt odvolal, ačkoliv mu zároveň nabídl pozici politického náměstka, kterou ovšem Wagenknecht nepřijal. </p><p>Ivan Bartoš ve výroku zde zřejmě naráží na <a href="https://www.idnes.cz/zpravy/domaci/babis-odvolal-prvni-namestka-wagenknechta.A150620_070857_domaci_zt">konflikt</a> mezi Lukášem Wagenknechtem a Andrejem Babišem ohledně netransparentního výběrového řízení IT systému připravovaného Ministerstvem pro místní rozvoj. Tato kauza nakonec <a href="https://ct24.ceskatelevize.cz/ekonomika/1608335-brusel-dal-cesku-stopku-na-dotace-na-projekty-za-568-milionu-korun">vedla</a> k pozastavení čerpání dotací ve výši 568 miliónů korun. Skutečné důvody Wagenknechtova odvolání však nehodnotíme, protože reálnou motivaci premiéra Babiše pochopitelně neznáme.<br/><br/>V roce 2018 byl pak Lukáš Wagenknecht skutečně <a href="https://volby.cz/pls/senat/se1111?xjazyk=CZ&amp;xdatum=20181005&amp;xv=9&amp;xt=1">zvolen</a> za Piráty senátorem.</p>