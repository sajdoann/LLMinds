<p>Jakub Michálek <a href="https://www.irozhlas.cz/zpravy-domov/pirati-jakub-michalek-hlasovani-tajna-volba_1911042232_cha">čelil</a> na přelomu října a listopadu 2019 neúspěšnému pokusu o odvolání z pozice prvního místopředsedy Pirátů. V listopadu 2019 se nechal slyšet, že svoji pozici místopředsedy obhajovat <a href="https://www.irozhlas.cz/zpravy-domov/pirati-jakub-michalek-hlasovani-tajna-volba_1911042232_cha">nebude</a> a bude pokračovat v práci ve Sněmovně. Je <a href="https://www.psp.cz/sqw/detail.sqw?id=6477">předsedou</a> poslaneckého klubu Pirátů již od října 2017. Na pirátském fóru se ke svému odvolání v příspěvku z 24. října 2019 <a href="https://forum.pirati.cz/viewtopic.php?f=477&amp;t=49233&amp;fbclid=IwAR3CjlxLyM3wButbNNkQJZXW5XgKCeq4WkJXgZrKibvgYQTMkXuSl3cGYSk#p645886)%20">vyjadřuje</a> následujícím způsobem:</p><p><em>„Já jsem již před nějakou dobou řekl, že znovu kandidovat nebudu, že se chci plně soustředit na vedení klubu a přenechat práci v republikovém předsednictvu někomu dalšímu kdo má čerstvý elán posouvat věci k lepšímu. Máme hodně nových šikovných zastupitelů a já si chci trochu oddechnout, dodělat dizertaci a věnovat se více svým blízkým.“</em></p><p>Poslanec Michálek pak skutečně 7. ledna 2020 <a href="https://www.pirati.cz/tiskove-zpravy/michalek-zustava-predsedou-poslaneckeho-klubu.html"></a><a href="https://www.pirati.cz/tiskove-zpravy/michalek-zustava-predsedou-poslaneckeho-klubu.html">obhájil</a> post předsedy poslaneckého klubu Pirátů v Poslanecké sněmovně.</p><p>Výrok hodnotíme jako pravdivý, neboť Michálkův příspěvek na pirátském fóru potvrzuje slova poslance Bartoše, že svůj záměr neobhajovat post místopředsedy strany proklamoval Michálek ještě před kauzou jeho odvolání. Zda to však skutečně bylo již v létě 2019 se nám nepodařilo z veřejných zdrojů zjistit.</p>