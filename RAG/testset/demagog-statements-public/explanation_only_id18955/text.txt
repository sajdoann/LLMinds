<p>Ministr průmyslu a obchodu Karel Havlíček skutečně do médií sdělil záměry o posunu aukce kmitočtů, ve které má být vybrán čtvrtý operátor. První zmínky se objevily v <a href="https://www.respekt.cz/spolecnost/ministr-premysli-ze-odlozi-aukci-na-ctvrteho-operatora">říjnu</a> 2019. V té době byl začátek aukce <a href="https://www.ceskenoviny.cz/zpravy/ctu-presunul-zahajeni-aukce-mobilnich-kmitoctu-na-leden/1810374">posunut</a> na začátek ledna 2020. Důvodem byla podle médií stížnost společnosti Vodafone na sdílení sítí společnostmi CETIN a T-Mobile u Evropské komise, respektive <a href="https://ec.europa.eu/commission/presscorner/detail/cs/ip_19_5110">sdělení</a> Komise, ze kterého vyplývá možné omezení hospodářské soutěže.</p><p>O dalším posunu se začalo mluvit znovu v <a href="https://www.novinky.cz/internet-a-pc/mobil/clanek/ctvrty-operator-v-cesku-ministerstvo-zvazuje-posunuti-aukce-5g-siti-40306971">prosinci</a> 2019. Ministr Havlíček argumentoval tím, že současné podmínky aukce nepřilákají dostatečný počet uchazečů.</p><p>Zásadní změnu přinesla rezignace, respektive odvolání šéfa Českého telekomunikačního úřadu Jaromír Nováka. Ten podal svou rezignaci k 31. lednu 2020. Vláda ho ten den <a href="https://apps.odok.cz/attachment/-/down/RCIABLBBAHHQ">stihla</a> odvolat. Samotnou rezignaci Jaromír Novák <a href="https://twitter.com/xmireknovak/status/1221716597624184833?ref_src=twsrc%5Etfw%7Ctwcamp%5Etweetembed%7Ctwterm%5E1221716597624184833&amp;ref_url=https%3A%2F%2Fwww.lupa.cz%2Fclanky%2Fpredseda-rady-ctu-jaromir-novak-rezignoval-kvuli-tlaku-ministra-na-aukci-5g-kmitoctu%2F">odůvodnil</a> tím, že je nespokojen s vývojem podmínek aukce.</p><p>Co se týče argumentu s bezpečnostními riziky, nepodařilo se nám v souvislosti s Ministerstvem průmyslu a obchodu nalézt žádná vyjádření či zprávy zmiňující potenciální bezpečnostní riziko. Jediné zmínky o bezpečnostní otázce padly až po odvolání Jaromíra Nováka. V článku pro server <a href="https://www.lupa.cz/clanky/proc-verim-ve-ctvrteho-operatora/">Lupa.cz</a> Novák uvedl, že žádal premiéra, aby prověřil ekonomické vazby mezi potenciálními účastníky aukce a z toho plynoucí bezpečnostní rizika. Nesetkal se prý s žádným problémem, který by měl vést k vyloučení některého účastníka z aukce. V rozhovoru pro <a href="https://domaci.ihned.cz/c1-66713970-zlevneni-prinese-jen-silny-ctvrty-operator-inspirace-slovenskem-nicemu-nepomuze-rika-odvolany-sef-ctu-novak">Hospodářské noviny</a> rovněž uvedl, že během loňského podzimu neobdržel od bezpečnostních služeb žádnou informaci.</p><p>Nedokážeme tedy rozhodnout, zda MPO či ministr Havlíček osobně někoho varovali před bezpečnostními riziky možného nastavení aukce ve prospěch jednoho účastníka. Veřejně o takovém riziku však nikdo z MPO nemluvil.</p>