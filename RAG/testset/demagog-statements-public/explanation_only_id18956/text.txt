<p>Proti návrhu podmínek aukce kmitočtů, které připravilo ČTÚ, se <a href="https://www.novinky.cz/internet-a-pc/mobil/clanek/ctvrty-operator-v-cesku-ministerstvo-zvazuje-posunuti-aukce-5g-siti-40306971">postavil</a> ministr Havlíček. Svá slova obhajoval s tím, že navržený způsob nepřiláká dostatečný počet zájemců.</p><p>Situace eskalovala na konci ledna 2020. 27. ledna podal tehdejší předseda ČTÚ Jaromír Novák rezignaci k poslednímu lednu. MPO stihlo Nováka <a href="https://apps.odok.cz/attachment/-/down/RCIABLBBAHHQ">odvolat</a> ještě onoho 27. ledna. Jaromír Novák svou rezignaci odůvodnil tím, že nové navrhované podmínky aukce nepovedou ke zlepšení konkurenčního prostředí, ohrozí rychlé zavádění 5G sítí a povedou k řadě soudních sporů.</p><div><blockquote class="twitter-tweet"><p lang="cs" dir="ltr">Důvody mé rezignace jsem shrnul v dopise. <a href="https://t.co/dSK8o623vq">pic.twitter.com/dSK8o623vq</a></p>&mdash; Jaromír Novák (@xmireknovak) <a href="https://twitter.com/xmireknovak/status/1221716597624184833?ref_src=twsrc%5Etfw">January 27, 2020</a></blockquote> <script async src="https://platform.twitter.com/widgets.js" charset="utf-8"></script></div><p>Jaromír Novák rovněž sdělil, že finální moment, kdy se rozhodl pro rezignaci, přišel v momentě, kdy vláda údajně projednávala nový návrh aukce, on ale <a href="https://www.novinky.cz/internet-a-pc/mobil/clanek/odvolany-predseda-rady-ctu-jaromir-novak-prichod-ctvrteho-operatora-je-ohrozen-40311903">nebyl</a> přizván na jednání.</p><p>Jaromír Novák před svým odvoláním <a href="https://www.lupa.cz/clanky/kmitocty-jaromira-novaka-od-aukce-pres-velkoobchodni-nabidky-az-k-zakonu/">hodnotil</a> připravené podmínky aukce pozitivně: <em>„Aukci jsme připravili maximálně zodpovědně a pečlivě a dle našeho přesvědčení má potenciál splnit cíle, se kterými byla seznámena vláda minulý rok, tedy zejména posílení konkurence vstupem celoplošného infrastrukturního čtvrtého operátora a nastartování rozvoje 5G sítí. Vidíme to i na ohlasech z trhu, kdy existuje reálný zájem nových hráčů o účast v aukci, i obava stávajících operátorů z nové konkurence, která by rozpohybovala soutěž v segmentu domácností a celoplošně zajistila lepší podmínky pro zákazníky.“</em> I po odchodu z funkce bývalý předseda <a href="https://www.lupa.cz/clanky/predseda-rady-ctu-jaromir-novak-rezignoval-kvuli-tlaku-ministra-na-aukci-5g-kmitoctu/">obhajoval</a> průběh přípravy i samotný výsledek v podobě pravidel aukce.</p><p>Co se týče <a href="https://www.ctu.cz/rada-ctu">Rady</a> ČTÚ, tak ohledně původního návrhu ČTÚ jsme našli jen jednu zmínku. A to u stávající předsedkyně Hany Továrkové, která byla <a href="https://www.irozhlas.cz/zpravy-domov/operator-mobilni-operatori-v-cr-cesko-hana-tovarkova-ctu-cesky-telekomunikacni_2001291830_ako">jmenována</a> místo Jaromíra Nováka. 12. listopadu 2019 tehdejší členka Rady ČTÚ Továrková <a href="https://www.lupa.cz/clanky/aukce-5g-kmitoctu-je-do-velke-miry-politicka-zalezitost-rika-nova-radni-ctu-hana-tovarkova/">sdělila</a>, že návrh se může dočkat změn, ale rovněž stála za tehdejším předsedou Novákem v tom, že aukce musí proběhnout co nejrychleji.</p><p>U dalších členů Rady ČTÚ, konkrétně Jiřího Peterky, Josefa Chomyna a Lukáše Zeleného, jsme nenašli žádná veřejná prohlášení ohledně aukce či chystaných změn. Nicméně nevíme, jestli se proti podmínkám připraveným ČTÚ nevymezovali na neveřejných jednáních s MPO či jinde. Proto hodnotíme výrok jako neověřitelný.</p>