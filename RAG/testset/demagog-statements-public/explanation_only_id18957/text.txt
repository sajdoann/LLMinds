<p>Předběžné závěry Evropské komise k dohodě o sdílení sítí v ČR mezi O2 CZ/CETIN a T-Mobile CZ se nachází v tiskové <a href="https://ec.europa.eu/commission/presscorner/detail/cs/ip_19_5110">zprávě</a> Evropské komise ze srpna 2019.</p><p>V této zprávě se uvádí, že sdílení sítí je „<em>běžná praxe, s jejíž pomocí lze snížit náklady a usnadnit rozvoj sítí elektronických komunikací. Ve většině případů vede k větší efektivitě. Za určitých okolností ovšem může mít negativní dopad na hospodářskou soutěž</em>.“</p><p>Komisařka Margrethe Vestagerová se dle stejného zdroje vyjádřila k situaci v ČR takto:</p><p><em>„Sdílení sítí operátory je obecně ve prospěch spotřebitele, protože s sebou nese rychlejší rozvoj sítí, úspory nákladů a pokrytí venkovských oblastí. Pokud se ale objeví náznaky, že dohody o spolupráci mohou spotřebitele poškozovat, je naší povinností je prošetřit a zajistit, aby na trhu fungovala skutečná hospodářská soutěž. V tomto případě se obáváme, že dohoda o sdílení sítí mezi dvěma největšími operátory v Česku omezuje hospodářskou soutěž v hustěji osídlených částech země.“</em></p><p>Komise jako specifické proměnné vyskytující se na českém trhu shledala především dvě hlediska:</p><ul><li>vysoká koncentrovanost českého trhu pouze se třemi mobilními operátory</li><li>operátoři O2 a T-Mobile, kterých se sdílení týká, ovládají tři čtvrtiny trhu</li></ul><p>V závěru tiskové zprávy se pak uvádí:</p><p><em>„Komise proto předběžně dospěla k závěru, že dohoda o sdílení sítí mezi dvěma hlavními českými mobilními operátory </em><em><strong>omezuje hospodářskou soutěž, čímž brání inovacím</strong></em><em>, a porušuje tak antimonopolní předpisy EU. Komise je toho názoru, že v tomto konkrétním případě dohoda nevede k větší efektivitě a kvalitě služeb, ale spíše pravděpodobně k tomu, že </em><strong><em>daní operátoři nejsou motivovaní své sítě a služby zlepšovat ve prospěch uživatelů</em></strong>.“</p><p>Výrok hodnotíme jako pravdivý, protože ve svém výroku ministr naplnil podstatu znění tiskové zprávy Evropské komise. Je nutné podotknout že ministr není zcela přesný (užití slova „eliminovat“). Závěrečnou část výroku ministra ovšem <a href="http://synonymus.cz/doslova/">nebudeme</a> brát jako snahu o přesnou citaci, protože úsloví „doslova a do písmene“ může mít různé významy (například „slovo od slova“, ale i „doopravdy“).</p>