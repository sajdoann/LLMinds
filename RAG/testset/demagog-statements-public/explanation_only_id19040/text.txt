<p>Termín „naše období“ vykládáme jako období, kdy vládne hnutí ANO v menšinovém kabinetu po volbách do Poslanecké sněmovny na podzim roku 2017. S přihlédnutím k určitému času na sestavení vlády jsme zkoumali změny v zákoně o dani z přidané hodnoty (dále jen „zákon o DPH“) od 1. ledna 2018. Od tohoto období bylo snižováno DPH v rámci tří novel. Jednalo se o novelu č. <a href="https://www.zakonyprolidi.cz/cs/2019-256/zneni-20200501">256/2019</a> Sb., novelu č. <a href="https://www.zakonyprolidi.cz/cs/2019-80?text=">80/2019</a> Sb. a novelu č. <a href="https://www.zakonyprolidi.cz/cs/2019-6">6/2019</a> Sb.</p><p>Novela č. <a href="https://www.zakonyprolidi.cz/cs/2019-256/zneni-20200501">256/2019</a> Sb. a novela č. <a href="https://www.zakonyprolidi.cz/cs/2019-80?text=">80/2019</a> Sb. byly vládními návrhy zákona, které zavedly snížení DPH u celé řady zboží a služeb. Co neušlo veliké mediální pozornosti, bylo snížení sazby na pivo.</p><p>Seznam zboží a služeb, u kterých se novelou č. <a href="https://www.zakonyprolidi.cz/cs/2019-256/zneni-20200501">256/2019</a> Sb., snížila sazba DPH:</p><ol><li><a href="https://www.zakonyprolidi.cz/cs/2019-256/zneni-20200501?text=%C2%A7%2047">Elektronické knihy</a></li><li>Stravovací služby, podávání nápojů (v rámci této položky je sníženo DPH na pivo)</li><li>Služby čistění vnitřních prostor prováděné v domácnostech</li><li>Domácí péče o děti, staré, nemocné a zdravotně postižené občany</li><li>Oprava obuvi a kožených výrobků</li><li>Opravy a úpravy oděvů a textilních výrobků</li><li>Opravy jízdních kol</li><li>Kadeřnické a holičské služby</li></ol><p>V rámci novely č. <a href="https://www.psp.cz/sqw/hlasy.sqw?G=68877">80/2019</a> Sb. se přesunulo <a href="https://www.zakonyprolidi.cz/cs/2019-80?text=104.">„teplo a chlad</a>“  z první snížené sazby (15%) do druhé snížené sazby (10%).</p><p>Tím, že se jednalo o vládní novely zákona, tak je pochopitelné, že byly ze strany hnutí ANO <a href="https://www.psp.cz/sqw/hlasy.sqw?G=70948">podpořeny</a>. Pro návrhy hlasovali také poslanci za ČSSD a KSČM, která vládu podporuje. Při <a href="https://www.psp.cz/sqw/hlasy.sqw?g=69368&amp;l=cz">hlasování</a> o novele č. <a href="https://www.zakonyprolidi.cz/cs/2019-80?text=">80/2019</a> dokonce nebyl jediný poslanec proti. </p><p>Novela zákona o DPH č. <a href="https://www.zakonyprolidi.cz/cs/2019-6">6/2019</a> Sb. byla ve Sněmovně přijata jako <a href="https://www.psp.cz/sqw/text/historie.sqw?o=8&amp;t=140">poslanecký návrh</a> poslanců z hnutí STAN. Obsahuje také sníženou sazbu na pozemní hromadnou pravidelnou dopravu cestujících, o které Andrej Babiš ve výroku mluví. V Poslanecké sněmovně tuto novelu <a href="https://www.psp.cz/sqw/hlasy.sqw?g=68622&amp;l=cz">nepodpořilo</a> pouze hnutí ANO a poslanci za ČSSD, ze kterých se velká většina zdržela hlasování.</p><p>Pozemní hromadná pravidelná doprava cestujících se tedy <a href="https://www.zakonyprolidi.cz/cs/2019-6">přesunula</a> z první snížené sazby (15%) do <a href="https://www.zakonyprolidi.cz/cs/2004-235?text=p%C5%99%C3%ADloha%20%C4%8D.%202a">druhé</a> snížené sazby (10%). Přepravci se ale nechali slyšet, že snížení sazby nepřinese snížení ceny. Například mluvčí společnosti Leo Express Emil Sedlařík pro Aktuálně.cz <a href="https://zpravy.aktualne.cz/ekonomika/od-unora-se-snizi-dph-na-jizdne-dopravci-vsak-pravdepodobne/r~052836ac1a5e11e9a7e7ac1f6b220ee8/">řekl</a>: <em>„Snížení sazby DPH přichází zároveň se zvýšením cen trakční elektřiny, mezd a dalších nákladových položek. Díky snížení sazby DPH tak můžeme lépe pokrýt tyto zvýšené výdaje, které tak nebudou mít vliv na cenu našich jízdenek.“</em> Obdobně se <a href="https://zpravy.aktualne.cz/ekonomika/od-unora-se-snizi-dph-na-jizdne-dopravci-vsak-pravdepodobne/r~052836ac1a5e11e9a7e7ac1f6b220ee8/">vyjádřil</a> i mluvčí Českých drah Radek Joklík. <br/><br/>Z výše uvedených důvodů hodnotíme výrok jako pravdivý.<br/><br/></p>