<p>Vladimír Kremlík <a href="https://www.vlada.cz/cz/clenove-vlady/vladimir-kremlik-173245/">byl</a> ministrem dopravy od 29. dubna 2019 do 23. ledna 2020.</p><p>Bývalý ministr Kremlík se měl <a href="https://www.seznamzpravy.cz/clanek/nabidli-mi-uplatek-15-milionu-rekl-kremlik-babis-mlci-ale-bis-to-vi-88094">údajně</a> 20. prosince 2019 sejít v sídle rezortu s advokátem Martinem Janouškem. Ten měl údajně nabídnout úplatek 1,5 milionu korun za to, že dohled nad mýtným systémem zůstane společnosti CGI.</p><p>O 25 dní později, konkrétně 14. ledna, měl Vladimír Kremlík odeslat zprávu řediteli Bezpečnostní informační služby o vzniklé situaci. Podle serveru Seznam zprávy měl Vladimír Kremlík <a href="https://ct24.ceskatelevize.cz/domaci/3043235-podivna-situace-kremlik-pry-jako-ministr-dostal-korupcni-nabidku-padla-uz-tri-trestni">podat</a> trestní oznámení v pondělí 3. února 2020.</p><p>Podle <a href="https://www.irozhlas.cz/zpravy-domov/kremlik-odvolani-uplatek-transparency-international-bis-policie_2002041632_aur">vyjádření</a> advokáta Transparency International údajné trestní oznámení bylo podáno pozdě. V rozhovoru je řečeno, že trestný čin je, dle výkladu zákona, nutno nahlásit v řádu maximálně jednotek dní. Obdobně komentář k trestnímu zákoníku (Šámal a kol., C. H. Beck, 2012) uvádí, že <em>„oznámit čin bez odkladu znamená, aby osoba, která se hodnověrným způsobem dověděla, že byl spáchán některý z trestných činů uvedených v tomto ustanovení, využila nejbližší možnosti jej oznámit.“ </em>Každopádně v <a href="https://www.zakonyprolidi.cz/cs/2009-40#f3921514">zákoně</a> samotném, konkrétně v paragrafu 368 trestního zákoníku, není výslovně uvedeno, do jaké doby je nutné trestný čin ohlásit. Nicméně z výkladu ustanovení trestního zákoníku lze dovozovat, že bývalý ministr Kremlík opravdu oznámil trestný čin pozdě.</p><p>Co se týče samotného oznámení trestného činu, tak trestný čin může oznámit kdokoliv. Může tak učinit ústně, písemně, elektronicky či jiným způsobem. Trestný čin je možno <a href="https://www.zakonyprolidi.cz/cs/2009-40#p368-1">oznámit</a> kterémukoliv policejnímu orgánu nebo na státním zastupitelství. Zaměřme se proto na to, zda bývalý ministr Kremlík oznámil trestný čin příslušnému orgánu, respektive jestli lze jeho SMS zprávu řediteli BIS považovat za oznámení policejnímu orgánu. Dle <a href="https://www.zakonyprolidi.cz/cs/1961-141#p12-2-f">§ 12 odst. 2 písm. f)</a> zákona č. 141/1961 Sb., trestního řádu, se policejním orgánem mimo jiné rozumí i pověřené orgány Bezpečnostní informační služby v řízení o trestných činech příslušníků Bezpečnostní informační služby. Jelikož je <a href="https://www.bis.cz/inspekce/">Inspekce BIS</a>, jakožto policejní orgán, přímo podřízena řediteli BIS, platí, že Vladimír Kremlík oznámil trestný čin policejnímu orgánu ve smyslu trestního řádu.</p><p>Pro hodnocení výroku je nicméně důležité si vyjasnit, zda pod výrazem „ohlásil“ Andrej Babiš míní oznámení trestného činu podle trestního zákoníku, nebo obecně předání informace o podezření ze spáchání trestného činu třetí osobě. Jelikož Andrej Babiš nepoužil slovo oznámení, jak jej používá trestní právo, vycházíme z předpokladu, že ohlášením má na mysli prosté sdělení jiné osobě, ne nutně orgánu činnému v trestním řízení a ne nutně ve lhůtě požadované trestním zákoníkem. Jelikož bývalý ministr Kremlík měl podle dostupných informací ohlásit své podezření řediteli BIS, a to skutečně po cca třech týdnech, jak sám Andrej Babiš přiznal, hodnotíme výrok jako pravdivý.</p>