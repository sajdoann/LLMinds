<p><a href="https://www.zakonyprolidi.cz/cs/2000-240">Krizový zákon</a> (zákon č. 240/200 Sb.), který poslanec Bartoš zmiňuje, předpokládá vznik Ústředního krizového štábu v případech krizové situace, jíž se rozumí:</p><p>„<i>Mimořádná událost podle zákona o integrovaném záchranném systému, narušení kritické infrastruktury nebo jiné nebezpečí, při nichž je vyhlášen stav nebezpečí, nouzový stav nebo stav ohrožení státu (dále jen </i>‚<i>krizový stav</i>‘<i>)</i>“<i> </i>(<a href="https://www.zakonyprolidi.cz/cs/2000-240#p2-1-b">§ 2, písm. b)</a>.</p><p>Vláda podle <a href="https://www.zakonyprolidi.cz/cs/2000-240#p4-1-c">§ 4, odst. 1 písm. c)</a> „<i>zřizuje Ústřední krizový štáb jako svůj pracovní orgán k řešení krizových situací</i>“<i>.</i></p><p>Ústřední krizový štáb podle čl. 2 odst. 4 ve znění <a href="https://www.vlada.cz/assets/ppov/brs/pracovni-vybory/ustredni-krizovy-stab/statut-2020.pdf">usnesení </a>vlády (.pdf, str. 1) ze dne 15. března 2020 zejména:</p><p><i>a) zabezpečuje operativní součinnost s orgány krizového řízení mezinárodních organizací,</i></p><p><i>b) zabezpečuje posouzení vývoje situace, obsah a přiměřenost opatření přijímaných správními úřady a orgány územních samosprávných celků a informuje Bezpečnostní radu státu,</i></p><p><i>c) posuzuje, projednává a koordinuje přijímání opatření meziresortního charakteru navrhovaných ministerstvy,</i></p><p><i><strong>d) připravuje Bezpečnostní radě státu nebo vládě návrhy opatření k řešení situace a podklady pro přijímání rozhodnutí vyžadujících schválení vládou, případně schválení Parlamentem České republiky.</strong></i></p><p>Mimo předsedy štábu jsou dalšími členy štábu náměstci jednotlivých ministrů, předseda Správy státních hmotných rezerv, policejní prezident České republiky, generální ředitel Hasičského záchranného sboru České republiky, náčelník Generálního štábu Armády České republiky, ředitel Národního úřadu pro kybernetickou a informační bezpečnost, hlavní hygienik, ředitel Státního zdravotního ústavu a vedoucí Úřadu vlády ČR (.<a href="https://www.vlada.cz/assets/ppov/brs/pracovni-vybory/ustredni-krizovy-stab/statut-2020.pdf">pdf</a>, str. 2). Podle čl. 7 <i>„Štáb může na svá zasedání přizvat představitele dalších ministerstev, jiných správních úřadů, orgánů územních samosprávných celků a další odborníky.“</i> (.<a href="https://www.vlada.cz/assets/ppov/brs/pracovni-vybory/ustredni-krizovy-stab/statut-2020.pdf">pdf</a>, str. 4)</p><p>V souvislosti s šířením koronavirové nákazy byl na území České republiky v souladu s <a href="https://www.zakonyprolidi.cz/cs/1998-110">Ústavním zákonem o bezpečnosti České republiky</a> (Ústavní zákon č. 110/1998 Sb.) <a href="https://www.vlada.cz/cz/media-centrum/aktualne/vyhlaseni-nouzoveho-stavu-180234/">vyhlášen</a> nouzový stav od 14.00 hodin dne 12. března 2020 na dobu 30 dnů.</p><p>Od vyhlášení nouzového stavu o opatřeních jednala a rozhodovala pouze vláda. O způsobu krizového řízení v době nouzového stavu se v den jeho vyhlášení <a href="https://www.vlada.cz/cz/media-centrum/tiskove-konference/tiskova-konference-po-mimoradnem-jednani-vlady--12--brezna-2020-180249/">vyjádřil </a>premiér Babiš například takto: <i>„My jsme se jasně domluvili, že tento nouzový stav řídí vláda. Byl bych velmi rád, kdyby ustaly spekulace o tom, jak se to má řídit a jestli se to má řídit. My jsme jasně uložili na vládě členům vlády požádat vládu o předchozí souhlas k&nbsp;opatřením souvisejícím s&nbsp;vyhlášením nouzového stavu, která člen vlády nebo jím řízené ministerstvo činí v&nbsp;rámci svých pravomocí, a to ještě před uplatněním.“</i></p><p>Do ustavení Ústředního krizového štábu (tedy v období mezi 12. a 15. březnem 2020) vláda rozhodla například o:</p><ul><li><a href="https://www.vlada.cz/assets/media-centrum/aktualne/Opatreni-o-zakazu-vstupu-do-CR-a-cestovani-do-rizikovych-zemi_1.pdf">opatření </a>o zákazu vstupu do ČR a cestování do rizikových zemí (.pdf),</li><li><a href="https://www.vlada.cz/assets/media-centrum/aktualne/Opatreni-o-zakazu-poradani-kulturnich--sportovnich-a-dalsich-akci-s-ucasti-nad-30-osob_1.pdf">opatření </a>o zákazu pořádání kulturních, sportovních a dalších akcí s účastí nad 30 osob (.pdf),</li><li><a href="https://www.vlada.cz/assets/media-centrum/aktualne/Opatreni-o-docasnem-znovuzavedeni-ochrany-vnitrnich-hranic-CR_1.pdf">opatření </a>o dočasném znovuzavedení ochrany hranic ČR (.pdf)</li><li><a href="https://koronavirus.mzcr.cz/staty-sveta-s-vysokym-rizikem-prenosu-nakazy/">rozšíření </a>rizikových zemí, po návratu z nichž se nařizuje povinná čtrnáctidenní karanténa,</li><li><a href="https://www.vlada.cz/cz/media-centrum/aktualne/vlada-prijala-dalsi-mimoradna-opatreni-k-prevenci-sireni-koronaviru--do-karanteny-musi-vsichni-prijizdejici-z-rizikovych-zemi-180298/">pracovní povinnosti</a> pro studenty v&nbsp;denní formě studia vyšších odborných a vysokých škol v oborech souvisejících se sociální péči či sociální pedagogikou a dalších oborech,</li><li><a href="https://www.vlada.cz/cz/media-centrum/aktualne/vlada-rozhodla-o-uzavreni-vsech-obchodu-krome-prodejen-potravin--lekaren--drogerii--cerpacich-stanic-a-nekterych-dalsich-180327/">uzavření </a>všech obchodů kromě prodejen potravin, lékáren, drogerií, čerpacích stanic a některých dalších,</li><li><a href="https://www.vlada.cz/cz/media-centrum/aktualne/vlada-posiluje-preventivni-opatreni-v-souvislosti-s-koronavirem--uzavira-obchody-a-restaurace-verejnosti-na-dobu-deseti-dnu-180331/">zákazu </a>přítomnosti veřejnosti v provozovnách stravovacích služeb,</li><li><a href="https://www.vlada.cz/cz/media-centrum/aktualne/rozhodnuti-vlady-o-zakazu-volneho-pohybu-osob-180358/">zákazu </a>volného pohybu osob.</li></ul><p>Aktivace Ústředního krizového štábu <a href="https://www.lidovky.cz/domov/vlada-aktivovala-ustredni-krizovy-stab-povede-ho-prymula.A200315_232323_ln_domov_ele">proběhla </a>15. března 2020, jeho předsedou se stal náměstek ministra zdravotnictví Roman Prymula. První jednání štábu se <a href="http://www.mzcr.cz/dokumenty/probehlo-prvni-jednani-ustredniho-krizoveho-stabu_18751_4107_1.html">uskutečnilo </a>16. března 2020. 30. března 2020 jej ve funkci předsedy Ústředního krizového štábu <a href="https://ct24.ceskatelevize.cz/domaci/3069180-ustredni-krizovy-stab-mel-prevzit-hamacek-prymula-se-chce-soustredit-na-organizaci">vystřídal </a>ministr vnitra Jan Hamáček. Náměstek Prymula byl <a href="https://www.frekvence1.cz/clanky/zpravy/prymula-stanul-v-cele-centralniho-ridiciho-tymu-covid-19.shtml">jmenován </a>do funkce předsedy Centrálního řídicího týmu COVID-19, nově <a href="https://www.vlada.cz/assets/media-centrum/aktualne/01-Statut-CRT_final.pdf">zřízenému</a> poradnímu orgánu vlády, který koordinuje organizaci tzv. chytré karantény.</p>