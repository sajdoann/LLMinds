<p>General Motors je americká mezinárodní korporace, která patří mezi největší světové výrobce automobilů. Dostala se však mimo jiné díky dopadům globální ekonomické krize 2008 do velkých problémů. GM měla za poslední dekádu již dostatek vlastních potíží, například neustále klesající tržní podíl, kdy cena za jednotku akcie postupně <a href="https://money.cnn.com/2009/05/31/news/companies/gm_bankruptcy_looms/index.htm?postversion=2009053112">klesala</a> až téměř na 75 centů.&nbsp;</p><figure class="image"><img src="https://i2.cdn.turner.com/money/2009/06/01/news/companies/gm_bankruptcy/chart_gm_shrinking.03.gif"><figcaption>Zdroj: <a href="https://money.cnn.com/2009/06/01/news/companies/gm_bankruptcy/">CNN</a></figcaption></figure><p>Velká recese ale také znamenala, že výrazně poklesl počet prodejů aut. Všechny tyto skutečnosti tak způsobily, že GM vyhlásila 1.&nbsp;června 2009 <a href="https://zpravy.aktualne.cz/ekonomika/ceska-ekonomika/obri-bankrot-automobilky-je-tu-gm-chce-ochranu/r~i:article:638814/?redirected=1532723355">bankrot</a>. Ten samý den požádala firma soud o&nbsp;bankrotovou ochranu před věřiteli. Vláda tehdejšího prezidenta Baracka Obamy vypomohla GM finanční <a href="https://www.e15.cz/byznys/prumysl-a-energetika/automobilka-gm-se-z-bankrotu-v-roce-2009-zotavila-vyrabi-osm-milionu-vozu-rocne-1359402">injekcí</a> v&nbsp;hodnotě téměř 50 miliard dolarů, za což získala 60,8% podíl firmy. Část společnosti také <a href="https://ct24.ceskatelevize.cz/ekonomika/1405425-automobilka-general-motors-zbankrotovala">odkoupila</a> Kanada, další část pak odborová organizace United Auto Workers. Spojené státy poté postupně tento podíl rozprodaly, za což inkasovaly 39 miliard dolarů. Poslední část svého podílu USA <a href="https://eu.usatoday.com/story/money/cars/2013/12/09/government-treasury-gm-general-motors-tarp-bailout-exit-sale/3925515/">prodaly</a> v&nbsp;prosinci 2013.</p><p>General Motors zůstala v&nbsp;bankrotovém režimu pouze 39 dní a&nbsp;díky reorganizaci se brzy vrátila zpět na burzu. V&nbsp;rámci restrukturalizace společnost <a href="https://www.e15.cz/byznys/prumysl-a-energetika/automobilka-gm-se-z-bankrotu-v-roce-2009-zotavila-vyrabi-osm-milionu-vozu-rocne-1359402">ukončila</a> výrobu některých neziskových značek jako například Hummer, Pontiac nebo Saturn. Společnost také zavřela část svých továren a&nbsp;zaměřila se na užší výběr značek – například Chevrolet nebo Cadillac. Vstup Spojených států do automobilek jako je General Motors a&nbsp;Chrysler tak nakonec zachránil 1,5 milionu pracovních míst. Podle odhadu <a href="https://www.reuters.com/article/autos-bailout-study-idUSL1N0JO0XU20131209">ušetřily</a> USA 105 miliard dolarů na výběru plateb na sociální pojištění a&nbsp;sociálních dávkách pro lidi, kteří by kvůli krachu přišli o&nbsp;práci.</p><p>Česká republika může takto vypomoct českým společnostem. <a href="https://archiv.ihned.cz/c1-66746670-vlada-hodla-vstoupit-do-vyznamnych-soukromych-firem">Podle</a> vicepremiéra Karla Havlíčka by se jednalo o&nbsp;podobný model, jaký nastínil Miloš Zeman na příkladu právě USA a&nbsp;General Motors. „<i>Říkáme tomu americký model, není to žádné socializování, jak nás teď hodně kritizují.“ </i>Mnoho států se takto snaží zachránit své strategické podniky, stejně jako <a href="https://www.forbes.com/sites/jamesasquith/2020/04/01/could-airlines-be-nationalised-as-italy-takes-full-ownership-of-alitalia-will-more-airlines-follow/#59f3640877df">aerolinky</a>.</p><p>Ministryně financí Alena Schillerová a&nbsp;vláda Andreje Babiše přišla s&nbsp;<a href="https://archiv.ihned.cz/c1-66751220-schillerova-chce-zestatnovat">návrhem</a>, že by se měly podíly v&nbsp;některých českých společnostech, například právě ČSA, podle amerického vzoru odkoupit a&nbsp;poté opět <a href="https://archiv.ihned.cz/c1-66749800-deficit-200-miliard-i-pristi-rok">odprodat</a>. České aerolinie momentálně <a href="https://www.lidovky.cz/byznys/doprava/zachrana-csa-verdikt-zrejme-padne-do-dvou-tydnu.A200416_130657_ln-doprava_ele">spadají</a> z&nbsp;98 procent pod vlastnictví společnosti Smartwings, jejíž 49procentní podíl vlastní čínská státní společnost CITIC. Tento návrh však kritizuje množství ekonomů a&nbsp;expertů, kteří nepovažují ČSA za strategický podnik, proti se staví i&nbsp;<a href="https://www.e15.cz/koronahelpdesk-e15/v-cesku-zadna-strategicka-firma-ke-znarodneni-neni-shoduje-se-opozice-s-analytiky-1368824">opozice</a>. Právě situaci ČSA a&nbsp;GM porovnal pro <a href="https://www.novinky.cz/ekonomika/clanek/znarodneni-csa-nic-neresi-rika-ekonom-40321128">Novinky.cz</a> hlavní ekonom skupiny Natland Petr Bartoň: „<i>Management není ve stavu katastrofálního selhání a&nbsp;nejde o&nbsp;nenahraditelnou kritickou infrastrukturu. ČSA bylo jen zakázáno nabízet své služby. Poptávka by byla, ale občané mají zakázáno kamkoli vycestovat. To lze řešit stávajícími programy pro udržení ekonomických vztahů pro celý zbytek ekonomiky. Tedy pokud by ty programy byly dostatečné.“</i></p>