<p>Ministryně Dostálová zde mluví o&nbsp;<a href="https://www.psp.cz/sqw/text/orig2.sqw?idd=173718">vládním návrhu zákona</a> (.pdf), kterým se mění zákon <a href="https://www.zakonyprolidi.cz/cs/2016-134/zneni-20191126">č.&nbsp;134/2016&nbsp;Sb.</a>, o&nbsp;zadávání veřejných zakázek. Sněmovně je tento návrh předložen jako sněmovní tisk <a href="https://www.psp.cz/sqw/historie.sqw?o=8&amp;t=862">č.&nbsp;862</a>. Vláda <a href="https://apps.odok.cz/attachment/-/down/RCIABPJ9RLH6">usnesením č.&nbsp;534</a> (.pdf) vlády z&nbsp;pondělí 11.&nbsp;května (4&nbsp;dny před rozhovorem), požádala o&nbsp;projednání tohoto návrhu ve zkráceném jednání, přičemž předseda sněmovny Radek Vondráček žádosti <a href="https://www.psp.cz/sqw/text/orig2.sqw?idd=173719&amp;pdf=1">vyhověl</a> (.pdf).</p><p>Dle <a href="https://www.psp.cz/docs/laws/1995/90.html#99">§&nbsp;99</a> zákona o&nbsp;jednacím řádu PS zkrácené jednání ve stavu legislativní nouze znamená vynechání prvního čtení zákona, možnosti upuštění od obecné rozpravy a&nbsp;možnosti omezení času jednotlivých poslanců u&nbsp;řečnického pultu na plénu. Dále také dává možnost předsedovi Sněmovny přikázat garančnímu výboru lhůtu, do které musí výbor předložit usnesení k&nbsp;danému návrhu.</p><p>Toto usnesení vydal garanční výbor, tedy výbor pro veřejnou správu a&nbsp;regionální rozvoj, na schůzi <a href="https://www.psp.cz/sqw/text/orig2.sqw?idd=173728&amp;pdf=1">č.&nbsp;39</a> (.pdf, pozvánka) dne 13.&nbsp;května 2020 v&nbsp;10:00. Zde k&nbsp;návrhu vydal usnesení <a href="https://www.psp.cz/sqw/text/orig2.sqw?idd=173897&amp;pdf=1">č.&nbsp;203</a> (.pdf), v&nbsp;němž Sněmovně navrhuje konat obecnou rozpravu, vést podrobnou rozpravu ke všem částem návrhu a&nbsp;ukončit jednání o&nbsp;návrhu do 24:00 toho samého dne, tedy středy 13.&nbsp;května 2020. Zároveň doporučuje PS vyslovit s&nbsp;návrhem souhlas.</p><p>Před začátkem jednání Sněmovny 13.&nbsp;května (které <a href="https://www.psp.cz/eknih/2017ps/stenprot/048schuz/s048001.htm">začalo</a> v&nbsp;15:00) probíhaly tiskové konference poslaneckých klubů. Z <a href="https://www.psp.cz/sqw/hp.sqw?k=1509">pravidelného pořadí</a> výstupů jednotlivých stran v novinářském átriu a záznamu <a href="https://www.ceskatelevize.cz/p...220411058330513">vysílání ČT</a> z toho dne usuzujeme, že v&nbsp;původní době své tiskové konference (ve 14:40) poslanecký klub ANO stále rokoval.</p><p>Již ve 12:30 <a href="https://www.psp.cz/sqw/historie.sqw?o=8&amp;t=862">nahrál</a> do sněmovního systému svůj <a href="https://www.psp.cz/sqw/text/orig2.sqw?idd=176886">pozměňovací návrh</a> (.docx) k&nbsp;navržené novele Martin Kolovratník, poslanec za ANO. Ve 14:16 nahrála poslankyně Pekarová Adamová (TOP&nbsp;09) svůj PN <a href="http://www.psp.cz/sqw/text/orig2.sqw?idd=176892">č.&nbsp;5248</a> (.docx) a&nbsp;cca v&nbsp;době tiskové konference, tedy ve 14:43 již byly nahrány do systému 3&nbsp;další PN <a href="http://www.psp.cz/sqw/text/orig2.sqw?idd=176896">č.&nbsp;5251</a> (.docx), <a href="http://www.psp.cz/sqw/text/orig2.sqw?idd=176898">č.&nbsp;5252</a> (.docx) a&nbsp;<a href="http://www.psp.cz/sqw/text/orig2.sqw?idd=176900">č.&nbsp;5253</a> (.docx) od poslance Profanta (Piráti). Ještě z&nbsp;12. května byl v&nbsp;systému PN od poslance Jelínka (SPD) <a href="http://www.psp.cz/sqw/text/orig2.sqw?idd=176872">č.&nbsp;5225</a> (.docx). V&nbsp;době, kdy, kdy zasedal poslanecký klub hnutí ANO, tedy již ve sněmovním systému bylo nahráno několik pozměňovacích návrhů k&nbsp;vládní novele zákona.</p><p><a href="https://www.psp.cz/sqw/ischuze.sqw?o=8&amp;s=48&amp;pozvanka=1">Původně</a> bylo na pořadu této schůze projednávání zmiňovaného vládního návrhu. Hned na začátku schůze proti tomuto bodu vystoupili poslanci Michálek, Pikal (Piráti), Jurečka (KDU-ČSL) a&nbsp;Okamura (SPD). Na to reagoval <a href="https://www.psp.cz/sqw/detail.sqw?id=6190">poslanec Faltýnek</a> (předseda poslaneckého klubu ANO) <a href="https://www.psp.cz/eknih/2017ps/stenprot/048schuz/s048002.htm">oznámením</a>, že se na jednání poslaneckého klubu, po kterém nestihli toto rozhodnutí sdělit na tiskové konferenci médiím, shodli neprojednávat tento návrh ve stavu legislativní nouze (ve zkráceném jednání) a&nbsp;přesunout jeho řádné projednání na další schůzi. Na návrh poslance Michálka došlo <a href="https://www.psp.cz/sqw/hlasy.sqw?G=72987">hlasováním</a> č.&nbsp;3 s podporou 101 ze 107 přihlášených poslanců (6&nbsp;se zdrželo) k&nbsp;vyřazení tohoto bodu. Další 49.&nbsp;schůze PS je naplánována 26.&nbsp;května 2020 a&nbsp;první čtení návrhu je na ní předběžně <a href="https://www.psp.cz/sqw/ischuze.sqw?o=8&amp;s=49&amp;pozvanka=1">rozvrhnuto</a> jako bod č.&nbsp;76.</p><p>Postupné nahrávání pozměňovacích návrhů tedy skutečně mohlo být jedním z&nbsp;důvodů, proč i&nbsp;poslanecký klub ANO podpořil projednání zákona ve standardní proceduře.</p>