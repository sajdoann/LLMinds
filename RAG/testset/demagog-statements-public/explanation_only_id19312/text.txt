<p>Výrok ministryně pro místní rozvoj Kláry Dostálové se vztahuje k&nbsp;vládou <a href="https://apps.odok.cz/attachment/-/down/RCIABPJ9RLH6">schválené</a> novele zákona o&nbsp;zadávání veřejných zakázek.</p><p>Ministryně uvádí, že hlavním důvodem předložení novely je snaha o&nbsp;zrychlení postupů a&nbsp;odstranění administrativní zátěže, což má být dle jejích slov upraveno změnou tzv. jednacího řízení bez uveřejnění. Předseda Poslanecké sněmovny na žádost vlády rozhodl, že se tento <a href="https://www.psp.cz/sqw/historie.sqw?o=8&amp;t=862">návrh</a> bude projednávat ve stavu legislativní nouze, který výrazně omezuje legislativní proces. Momentálně je novela zařazena na program schůze od 26.&nbsp;května 2020.</p><p>V <a href="https://www.psp.cz/sqw/text/orig2.sqw?idd=173714">odůvodnění </a>(.pdf, str.&nbsp;3) novely zákona se uvádí:</p><p>„<i>Předkládaná novela odstraňuje administrativní překážky pro zadávání zakázek v&nbsp;jednacím řízení bez uveřejnění tak, aby bylo možné jednací řízení bez uveřejnění na základě §&nbsp;63 odst.&nbsp;3 a&nbsp;odst.&nbsp;5 realizovat v&nbsp;co nejkratším čase.</i>“</p><p>A dále se vyjadřuje k&nbsp;nutnosti úpravy kvůli situaci způsobené epidemií COVID-19:</p><p><i>„Je nezbytné zajistit, aby jednací řízení, které je zadáváno v&nbsp;krajně naléhavých okolnostech, bylo co nejméně administrativně náročné. Vzhledem k&nbsp;nutnosti uzavřít smlouvu co nejrychleji tak <strong>není vhodné trvat na úkonech, které mají zajistit kvalifikaci dodavatele</strong>, svolat hodnotící komisi, nebo bránit uzavření smlouvy, neboť zde převažuje veřejný zájem na rychlém plnění veřejné zakázky.“</i></p><p>Klíčová úprava pak spočívá v&nbsp;§&nbsp;67, který upravuje postup řízení (tamtéž, str.&nbsp;1). K&nbsp;současnému znění se totiž přidává odstavec, který zní:&nbsp;</p><p><i><strong>„(3) V případě jednacího řízení bez uveřejnění podle §&nbsp;63 odst.&nbsp;3 a&nbsp;5 se §&nbsp;48 odst.&nbsp;7 a&nbsp;9, §&nbsp;73, §&nbsp;86 a&nbsp;§&nbsp;122 nepoužijí.“</strong></i></p><p>Tento bod si zasluhuje bližší vysvětlení, protože obsahuje změny, ke kterým má dojít. Podle odstavců&nbsp;3 a&nbsp;5 <a href="https://www.zakonyprolidi.cz/cs/2016-134#p63">§&nbsp;63</a> platí, že:</p><ul><li><i>„Zadavatel může také použít jednací řízení bez uveřejnění, pokud veřejná zakázka může být splněna pouze určitým dodavatelem (…)“</i></li><li><i>„Zadavatel může použít jednací řízení bez uveřejnění také, pokud je to nezbytné v&nbsp;důsledku krajně naléhavé okolnosti, kterou zadavatel nemohl předvídat a&nbsp;ani ji nezpůsobil (…)“</i></li></ul><p>Navrhovaná změna zákona má tedy umožnit nepoužít určité požadavky zákona v&nbsp;případech vypsání jednacího řízení bez uveřejnění, pokud není na trhu větší množství dodavatelů nebo pokud existují pro tento postup naléhavé okolnosti. Klíčové ovšem je, jaké požadavky zákona se v&nbsp;těchto případech nebudou muset dodržovat.</p><p>V důsledku nového §&nbsp;67 odst.&nbsp;3 je v&nbsp;režimu jednacího řízení bez uveřejnění zjednodušen přístup k&nbsp;zakázkám například pro firmy, které nemají zaknihované akcie (nemusejí mít jasnou vlastnickou strukturu), což v&nbsp;dosavadním znění upravuje <a href="	https://www.zakonyprolidi.cz/cs/2016-134#p48-7">§&nbsp;48 odst.&nbsp;7</a> a&nbsp;<a href="	https://www.zakonyprolidi.cz/cs/2016-134#p48-9">odst.&nbsp;9</a>. Firmy dále nemusejí předkládat doklady o&nbsp;kvalifikaci podle <a href="https://www.zakonyprolidi.cz/cs/2016-134#p86">§&nbsp;86</a>, u&nbsp;právnických osob zadavatel nemusí zjišťovat údaje o&nbsp;jejím skutečném majiteli podle <a href="	https://www.zakonyprolidi.cz/cs/2016-134#p122-4">§&nbsp;122 odst.&nbsp;4</a>. Zároveň se ruší jedno ze základních kritérií pro výběr dodavatele podle tohoto zákona – tedy toho, který poskytne ekonomicky nejvýhodnější nabídku podle <a href="	https://www.zakonyprolidi.cz/cs/2016-134#p122-1">§&nbsp;122 odst.&nbsp;1</a>.</p><p>Je tedy zřejmé, že tyto změny značně zjednoduší proces zadávání veřejných zakázek prostřednictvím jednacího řízení bez uveřejnění. Transparency International ČR však <a href="https://www.transparency.cz/vlada-ve-stavu-nouze-navrhuje-novelu-zakona-o-zadavani-verejnych-zakazek-ktera-otevira-dvere-miliardovym-skodam-a-ohrozuje-bezpecnost-cr/">uvádí </a>celou řadu konsekvencí, které může přijetí novely mít. Jsou mezi nimi například podezřelé nákupy a&nbsp;potencionální finanční škody pro stát, způsobené poskytnutím volnosti v&nbsp;režimu jednacího řízení bez uveřejnění. Ministerstvo pro místní rozvoj zase <a href="https://mmr.cz/cs/ostatni/web/novinky/mmr-novela-zakona-o-verejnych-zakazkach-zajisti-r">argumentuje</a> potřebou zjednodušit administrativně příliš složitou proceduru.</p><p>Výrok hodnotíme jako pravdivý, protože z&nbsp;odůvodnění novely zákona o&nbsp;zadávání veřejných zakázek a&nbsp;z&nbsp;jejího obsahu je patrný cíl, kterým je zjednodušení a&nbsp;urychlení zadávání veřejných zakázek v&nbsp;případech spadajících pod výběrová řízení bez uveřejnění. Tento fakt však nezpochybňuje kritiku, která je na diskutovanou novelu vedena. Novela zákona totiž může být vnímána jako potenciálně nebezpečná.</p>