<p>Předseda KSČM poskytl ruskému listu Krasnaja zvezda <a href="http://redstar.ru/vojteh-filip-bolshinstvo-grazhdan-cheshskoj-respubliki-vot-uzhe-75-let-ispytyvayut-chuvstvo-blagodarnosti-k-krasnoj-armii-2/">rozhovor</a>, který vyšel dne 15.&nbsp;května 2020 s&nbsp;titulkem „<i>Vojtěch Filip: Většina občanů České republiky již 75 let cítí vděčnost k&nbsp;Rudé armádě</i>“. Kromě samotných otázek, ve kterých není redakcí funkce Vojtěcha Filipa nijak zmiňována, obsahuje článek také krátký úvod, v&nbsp;přesném znění:</p><p><i>„Na otázky novin Rudá hvězda odpověděl první místopředseda Poslanecké sněmovny Parlamentu České republiky Vojtěch Filip.“&nbsp;</i>(V&nbsp;originále: <i>„На вопросы газеты «Красная звезда» ответил первый заместитель председателя палаты депутатов парламента Чешской Республики Войтех Филип.“</i>)</p><p>Pro doplnění uvádíme, že v&nbsp;celém rozhovoru není výslovně napsáno, že je Vojtěch Filip také předsedou Komunistické strany Čech a&nbsp;Moravy. To vyplývá pouze z&nbsp;jeho odpovědí, které obsahují výrazy jako „<i>obecně za KSČM mohu poznamenat…“</i> atd.</p><p>List Krasnaja zvezda <a href="http://redstar.ru/o-gazete/">vychází</a> od roku 2018 s&nbsp;podtitulem Noviny Ozbrojených sil Ruské federace a&nbsp;dříve býval také ústředním tiskovým orgánem ruského Ministerstva obrany. Je tedy možné ho označit za list vojenský, jak uvádí Vít Rakušan. O&nbsp;něco problematičtější je jeho popis tohoto periodika jako časopisu, jak už totiž napovídá zmíněný podtitul, Krasnaja zvezda se označuje za noviny. I&nbsp;přes tuto drobnou nesrovnalost však celkově hodnotíme výrok jako pravdivý.</p>