<p>Vít Rakušan zde hovoří o&nbsp;vyjádření předsedy KSČM Vojtěcha Filipa, který v&nbsp;<a href="http://redstar.ru/vojteh-filip-bolshinstvo-grazhdan-cheshskoj-respubliki-vot-uzhe-75-let-ispytyvayut-chuvstvo-blagodarnosti-k-krasnoj-armii-2/">rozhovoru</a> zveřejněném dne 15.&nbsp;května 2020 ruským armádním listem Krasnaja zvezda uvedl:</p><p><i>„(…) Ministerstvo zahraničních věcí [se] odchyluje od celostátního stanoviska, když kritizuje Ruskou federaci za to, že dosud neobnovila na svém území válečné pomníky padlých československých legionářů, kteří v&nbsp;roce 1918 bojovali v&nbsp;Samaře, u&nbsp;novokujbyševských Lipjag a&nbsp;na&nbsp;dalších místech Ruska s&nbsp;ruskými revolucionáři-komunisty.</i></p><p><i>Členové KSČM a&nbsp;další občané České republiky kladně vnímají skutečnost, že ruská vláda neprojevuje zájem nutit místní úřady, aby stavěly pomníky těm českým legionářům, kteří v&nbsp;Rusku nikoho neosvobozovali a&nbsp;neudělali nic dobrého pro nejskvělejší světovou socialistickou revoluci minulého století v&nbsp;roce 1917 v&nbsp;Rusku.“</i></p><p>Zmiňovanými legionáři, kteří v&nbsp;červnu 1918 bojovali v&nbsp;povolžské <a href="http://www.digitalniknihovna.cz/dsmo/view/uuid:b5c8164d-afea-4a70-b22a-624680b5fdef?page=uuid:88aa7912-10f7-11e8-b8ac-005056b73ae5">Samaře</a> (PLESKÝ, Metoděj. <i>4.&nbsp;pluk Prokopa&nbsp;Velikého</i>. 1936, str.&nbsp;219) a&nbsp;u&nbsp;stanice Lipjagi v&nbsp;nedalekém městě Novokujbyševsk (tamtéž, str.&nbsp;202–203), jsou vojáci 4.&nbsp;čs. střeleckého pluku Prokopa Holého a&nbsp;<a href="http://www.digitalniknihovna.cz/dsmo/view/uuid:dde50707-6b59-4eef-a3d6-916586657465?page=uuid:cefb781e-0fc9-11e8-ad37-005056b73ae5&amp;fulltext=samara">1.&nbsp;čs. střeleckého pluku Mistra Jana Husi</a> (LANGER, František. <i>Pamětní kniha 1. střeleckého pluku Jana Husi.</i> 1920, str. 44). Ti zde zvítězili nad bolševickými vojsky, se kterými se dostali do sporu především kvůli tomu, že z&nbsp;ruské strany nebyla dodržována dohoda o&nbsp;odchodu československých legionářů přes Vladivostok do Francie. Historik Vojenského historického ústavu Tomáš Jakl k&nbsp;tomu <a href="http://www.vhu.cz/co-se-odehravalo-behem-velke-valky-na-vychodni-fronte/">uvádí</a>:</p><p><i>„Na konci dubna 1918 se však přeprava československých transportů na nátlak Německa prakticky zastavila. Na konci května se navíc sovětská vláda pokusila čs.&nbsp;sbor zcela odzbrojit a&nbsp;převést Čechoslováky buď do Rudé armády, nebo do pracovních jednotek. Čs.&nbsp;vojáci na tento pokus reagovali rozhodnutím o&nbsp;odjezdu do Vladivostoku vlastními silami.“</i></p><p>Před začátkem rozporů s&nbsp;bolševiky již měli tito českoslovenští legionáři v&nbsp;Rusku za sebou řadu vojenských úspěchů v&nbsp;bojích s&nbsp;rakousko-uherskou a&nbsp;německou armádou. V&nbsp;březnu 1918 se například 4.&nbsp;čs. střelecký pluk Prokopa Holého zúčastnil bitvy u&nbsp;<a href="http://www.vhu.cz/exhibit/ruske-legie-v-bitve-u-bachmace-1918/">Bachmače</a>, kde se nacházel významný železniční uzel. A&nbsp;především, vojáci 1.&nbsp;čs. střeleckého pluku Mistra Jana Husi na začátku července roku 1917 vítězně bojovali u&nbsp;<a href="http://www.vhu.cz/zborov-bitva-ktera-cs-vojakum-vydobyla-respekt/">Zborova</a>.</p><p>V současnosti se obě města nacházejí na Ukrajině, v&nbsp;době bojů pak byl Bachmač součástí samostatné <a href="http://www.haidamaka.org.ua/obr/sxslob/mapaunr.jpg">Ukrajinské lidové republiky</a> a&nbsp;Zborov <a href="https://upload.wikimedia.org/wikipedia/commons/1/11/Europe_1918.jpg">Rakousko-uherské monarchie.</a> Nicméně je důležité zmínit, že například Bachmač byl ještě na začátku 1.&nbsp;světové války součástí <a href="https://nzhistory.govt.nz/media/photo/map-russian-empire-1914">Ruského impéria</a>. Dodejme, že u&nbsp;Zborova byla celá čs.&nbsp;střelecká brigáda přímo podřízena ruskému <a href="https://kramerius.army.cz/search/i.jsp?pid=uuid:0fee9338-6380-4fab-8551-ecef91c582d5&amp;q=&amp;fq=document_type:%22monograph%22&amp;fq=keywords:%221.%20%C4%8Deskoslovensk%C3%A1%20d%C4%9Blost%C5%99eleck%C3%A1%20brig%C3%A1da%22#monograph-page_uuid:51ea50b3-0fc3-11e8-927a-005056b73ae5">49.&nbsp;armádnímu sboru</a> (KAVENA, Karel. <i>Dějiny dělostřeleckého pluku&nbsp;1 Jana Žižky z&nbsp;Trocnova v&nbsp;ruské revoluci a&nbsp;ve vlasti</i>. 1937, str.&nbsp;44). Je také nesporným faktem, že 4.&nbsp;a&nbsp;1.&nbsp;čs.&nbsp;střelecký pluk svým dílem (spolu s&nbsp;mnohými jinými) pomohl Rusku ke konečnému vítězství na východoevropském bojišti.</p><p>Porážka rakousko-uherské armády u&nbsp;města Zborov podle historiků také <a href="https://books.google.cz/books?id=li-2DwAAQBAJ&amp;pg=PA145&amp;lpg=PA145&amp;dq=v%C3%BDznam+zborova+samostatn%C3%A9&amp;source=bl&amp;ots=qkOxi0hmPp&amp;sig=ACfU3U2orK3G_vX83GzgA2tpeU7ffHK1ew&amp;hl=cs&amp;sa=X&amp;ved=2ahUKEwiv3P358sfpAhXJ8OAKHZvtAqQQ6AEwBHoECAoQAQ#v=onepage&amp;q=%C4%8Deskoslovensk%C3%A9%20st%C3%A1tn%C3%AD%20samostatnosti&amp;f=false">sehrála</a> (MOJŽÍŠ, Milan, RAK, Michal a&nbsp;kol. <i>Zborov 1917–2017</i>. 2019, str.&nbsp;150) spolu s&nbsp;dalšími bojovými akcemi československých legionářů v&nbsp;Rusku velmi <a href="http://www.acr.army.cz/scripts/detail.php?id=11914">důležitou úlohu</a> při politických vyjednáváních o&nbsp;vzniku samostatné Československé republiky. Při příležitosti 100.&nbsp;výročí bitvy u&nbsp;Zborova v&nbsp;roce 2017 pak například Poslanecká sněmovna přijala <a href="https://www.psp.cz/sqw/cms.sqw?z=10179">usnesení</a>, které končí slovy: <i>„Činy legionářů by neměly být nikdy zapomenuty. Hrdinové od Zborova zasloužili se o&nbsp;stát.“</i></p><p>Z&nbsp;těchto důvodů lze vyjádření Vojtěcha Filipa do jisté míry opravdu považovat za zpochybňování historické role těchto jednotek, jak ve výroku uvádí Vít Rakušan. Z výroku však vyznívá, že Vojtěch Filip přímo zpochybňoval roli legionářů při vzniku samostatného Československa. Filip přitom hovořil pouze o jejich významu pro Rusko a pro revoluci v Rusku. Rakušan tak Filipovo vyjádření uvádí v zavádějícím kontextu.</p>