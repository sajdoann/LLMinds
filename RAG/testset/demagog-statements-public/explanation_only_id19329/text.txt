<p>Vít Rakušan <a href="https://www.vitrakusan.cz/zivotopis/">vystudoval</a> historii, germanistiku a také školský management. V praxi poté <a href="https://ct24.ceskatelevize.cz/domaci/2786660-z-ucitele-nemciny-hvezdou-komunalni-politiky-rakusan-zacal-karieru-jako-nestranik">vyučoval</a> německý jazyk na gymnáziu v Kutné Hoře.</p><p>Ruská osvobozenecká armáda (ROA) známá pod názvem vlasovci <a href="http://www.vhu.cz/exhibit/rukavovy-znak-jednotek-ruske-osvobozenecke-armady-vlasovcu/">vznikla</a> v listopadu 1944. Stalo se tak poté, co se generál Vlasov <a href="https://www.valka.cz/651-Vlasovci-v-Cechach">dostal</a> do německého zajetí při obraně Leningradu. Mezi <a href="https://www.irozhlas.cz/veda-technologie/historie/ustr-historik-historie-osvobozeni-cesko-rusko-vlasovci_1912141111_hag">členy</a> ROA byli sovětští zajatci i tzv. bílá emigrace, neboli lidé, kteří SSSR opustili ve 20. letech a rozhodli se bojovat proti Stalinovi. Jejich hlavním <a href="https://www.valka.cz/651-Vlasovci-v-Cechach">cílem</a> bylo porazit Stalina. Německo jim mělo dopomoct k dosažení těchto cílů. Na straně nacistického Německa <a href="https://plus.rozhlas.cz/vlasovci-vojaci-mezi-dvema-totalitami-8203473">bojovali</a> proti SSSR v prostoru mezi Odrou a Nisou.</p><p>Na jaře 1945 však bylo Vlasovovi <a href="https://plus.rozhlas.cz/vlasovci-vojaci-mezi-dvema-totalitami-8203473">jasné</a> (audio, čas od 15:30), že nemůže počítat s pomocí Německa při dlouhodobějším boji proti Stalinovi. Naopak Němci Vlasovovu armádu spíše využívali ke svým vlastním cílům. Z tohoto důvodu se tedy rozhodl odjet se svou armádou z Německa do Lince. Ve snaze naklonit si spojenecká (resp. americká) vojska se pak spolu s generálem Buňačenkem rozhodl pomoci osvobodit Prahu.</p><p>Do Prahy <a href="https://radiozurnal.rozhlas.cz/zradci-a-vrazi-nebo-zneuznani-osvoboditele-diskuze-o-vyznamu-kontroverznich-8121440">dorazili</a> 5. května 1945. Bojovali především na jižním břehu a jejich největším úspěchem bylo <a href="https://ct24.ceskatelevize.cz/domaci/2989820-vlasovci-necekane-pomohli-pri-prazskem-povstani-predtim-bojovali-s-hitlerem-proti">dobytí </a>Ruzyně. Odtud startovala německá letadla, která bombardovala Prahu. Při těchto bojích <a href="https://ct24.ceskatelevize.cz/domaci/2989820-vlasovci-necekane-pomohli-pri-prazskem-povstani-predtim-bojovali-s-hitlerem-proti">padlo</a> okolo 300 vlasovců.</p>