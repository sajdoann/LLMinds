<p>Vít Rakušan hovoří o&nbsp;usnesení v&nbsp;souvislosti s&nbsp;<a href="https://www.seznamzpravy.cz/clanek/babisuv-odhalil-ze-si-tiskne-vladni-maily-ve-firme-ze-sverenskych-fondu-98372">kauzou</a> premiéra Babiše ze začátku dubna. Andrej Babiš při svém pravidelném <a href="https://youtu.be/2SwQpWtZTQE?t=332">víkendovém hlášení</a> (video) na svém kanálu na Youtube četl informace o&nbsp;financování resortu zdravotnictví z&nbsp;papíru, na kterém byl z&nbsp;druhé strany vytištěný e-mail adresovaný premiérovi od ministra zdravotnictví Adama Vojtěcha. Ministr Vojtěch zprávu poslal na soukromou e-mailovou adresu premiéra, který ji následně přeposlal zaměstnankyni společnosti IMOBA, která mu ji vytiskla.&nbsp;</p><p>Společnost <a href="https://or.justice.cz/ias/ui/rejstrik-firma.vysledky?subjektId=713630&amp;typ=PLATNY">IMOBA </a>je členem koncernu SynBiol, který spadá do <a href="https://domaci.ihned.cz/c1-66371830-kdo-je-kdo-ve-sverenskych-fondech-pres-ktere-podle-expertu-babis-dal-ovlada-agrofert-dulezite-funkce-maji-premierovi-pravnici-i-manzelka">svěřenského fondu</a> Andreje Babiše pod názvem AB private trust&nbsp;I. Z&nbsp;videa je patrné tedy i&nbsp;to, že premiér Babiš využívá pro vládní e-mailovou komunikaci svou osobní adresu s&nbsp;doménou „e-babis.cz“. V&nbsp;reakci na video se zvedla vlna kritiky zaprvé ohledně přetrvávajících vazeb premiéra na jeho bývalé firmy ze svěřenských fondů a&nbsp;zadruhé kvůli tomu, jakým způsobem premiér operuje s&nbsp;potenciálně citlivými vládními informacemi na nezabezpečených e-mailových adresách.</p><p>37. schůze sněmovního výboru pro bezpečnost proběhla 14.&nbsp;května. Na té dle její <a href="https://www.psp.cz/sqw/text/orig2.sqw?idd=173747&amp;pdf=1">pozvánky</a> (.pdf) měli poslanci probírat jako 5.&nbsp;bod<i> „Zabezpečení vládních materiálů při využívání soukromých e-mailových adres premiérem a členy vlády“. </i>Tento bod navrhnul Vít Rakušan, k&nbsp;vyjádření byl také pozvaný šéf Národního úřadu pro kybernetickou a&nbsp;informační bezpečnost Karel Řehka. Je pravda, že z&nbsp;časových důvodů se tento bod <a href="https://www.irozhlas.cz/zpravy-domov/andrej-babis-e-maily-soukroma-posta-imoba-bezpecnostni-vybor-poslanci-snemovna_2005190600_kno">nestihnul</a> projednat a&nbsp;odložil se tak na další schůzi Sněmovny, která se má konat na konci května.</p><p>Tato konkrétní schůze výboru pro bezpečnost byla dle <a href="https://www.psp.cz/sqw/text/orig2.sqw?idd=173747&amp;pdf=1">pozvánky</a> neveřejná a&nbsp;nebyl z&nbsp;ní zatím zpřístupněný žádný <a href="https://www.psp.cz/sqw/hp.sqw?k=4905&amp;ido=1311&amp;kk=4&amp;td=3&amp;n=2">zápis</a> či <a href="https://www.psp.cz/sqw/hp.sqw?k=4905&amp;ido=1311&amp;kk=5&amp;td=1&amp;n=9">usnesení</a>. Vzhledem k&nbsp;tomu proto nedokážeme ověřit, zda v&nbsp;návrhu usnesení, o&nbsp;kterém se Vít Rakušan zmiňuje, opravdu byly informace ohledně metodiky internetové komunikace členů vlády.</p>