<p>Ve výroku Andrej Babiš <a href="https://www.euroskop.cz/8917/sekce/zakladajici-smlouvy/">užívá</a> starého označení aktuálně platné Smlouvy o&nbsp;fungování Evropské unie. Lisabonská smlouva změnila název <a href="http://www.euroskop.cz/gallery/2/756-smlouva_o_es_nice.pdf">Smlouvy o&nbsp;založení Evropského společenství</a> na již zmíněnou <a href="https://eur-lex.europa.eu/legal-content/CS/TXT/PDF/?uri=CELEX:12012E/TXT&amp;from=EN">Smlouvu o&nbsp;fungování Evropské unie.</a> V&nbsp;tomto případě se jedná jen o&nbsp;drobnou chybu, premiér Babiš navíc správně cituje článek 311, který se nachází ve Smlouvě o&nbsp;fungování EU (SFEU):</p><p><i>„</i><a href="https://eur-lex.europa.eu/legal-content/CS/TXT/PDF/?uri=CELEX:12012E/TXT&amp;from=EN"><i>Článek 311</i></a></p><p><i>Unie si zajistí prostředky nezbytné pro&nbsp;dosažení svých cílů a&nbsp;pro&nbsp;úspěšné provádění svých politik.</i></p><p><i>Rozpočet je financován plně z&nbsp;vlastních zdrojů; jiné příjmy tím nejsou dotčeny.“</i></p><p>V souladu s&nbsp;výrokem si Evropská unie dříve <a href="https://www.respekt.cz/agenda/prevratny-navrh-unie-si-chce-spolecne-pujcit-na-obnovu-ekonomiky-po-koronaviru">nepůjčovala</a>, neboť kromě toho, že dle čl.&nbsp;311 SFEU Unie hospodaří jen s&nbsp;vlastními zdroji, dle <a href="https://eur-lex.europa.eu/legal-content/CS/TXT/PDF/?uri=CELEX:12012E/TXT&amp;from=EN">článku 125</a> SFEU<i> „Uni</i>e <i>neodpovídá za závazky ani nepřebírá závazky ústředních vlád, regionálních nebo místních orgánů nebo jiných veřejných orgánů, jiných veřejnoprávních subjektů nebo veřejných podniků kteréhokoli členského státu, pokud se nejedná o&nbsp;vzájemné finanční záruky pro&nbsp;společné uskutečňování určitého záměru.“ </i>Dále dle <a href="https://eur-lex.europa.eu/legal-content/CS/TXT/PDF/?uri=CELEX:12012E/TXT&amp;from=EN">článku 310 SFEU</a><i> „musí být rozpočet EU vyrovnaný co do příjmů a&nbsp;výdajů“. </i>Z&nbsp;těchto norem primárního práva EU <a href="https://finmag.penize.cz/ekonomika/417060-unie-si-jde-pujcit-na-financni-trhy-my-nic-my-eu-to-nejaky-fond-z-bruselu">plyne</a> zákaz půjček EU, které by nepříznivě ovlivnily vyrovnaný rozpočet EU, či zákaz půjčky pro zajištění financování členských států, za kterou ručí EU (EU nepřebírá závazky členských států).</p><p>Evropská unie jako celek se tedy zadlužovat prozatím nemůže. To však neplatí pro Evropskou investiční banku (EIB), která úvěr využívá k&nbsp;plnění svých úkolů. Z&nbsp;kontextu výroku je nicméně patrné, že Andrej Babiš hovoří o&nbsp;půjčkách EU jako celku a&nbsp;nehovoří o&nbsp;EIB, která je obdařena vlastní právní subjektivitou:</p><ul><li><i>„Článek 308 SFEU</i><br><i>Evropská investiční banka má právní subjektivitu.“</i><br>&nbsp;</li><li>Protokol (č.&nbsp;5) SFEU O&nbsp;statutu Evropské investiční banky<br><i>„</i><a href="https://eur-lex.europa.eu/legal-content/CS/ALL/?uri=CELEX%3A12016E%2FPRO%2F05"><i>Článek 20</i></a><br><i>1.&nbsp;&nbsp;&nbsp;Banka si prostředky potřebné k&nbsp;plnění svých úkolů půjčuje na&nbsp;kapitálovém trhu.</i><br><i>2.&nbsp;&nbsp;&nbsp;Banka si může půjčovat na&nbsp;kapitálových trzích členských států v&nbsp;rámci právních předpisů upravujících tyto trhy.</i><br><i>Příslušné orgány členského státu, na&nbsp;který se vztahuje výjimka ve&nbsp;smyslu čl.&nbsp;139&nbsp;odst.&nbsp;1 Smlouvy o&nbsp;fungování Evropské unie, mohou odmítnout souhlas jen tehdy, hrozí-li kapitálovému trhu tohoto státu vážné poruchy.“</i></li></ul><p>Evropská komise je způsobilá k&nbsp;<a href="https://ec.europa.eu/info/business-economy-euro/economic-and-fiscal-policy-coordination/eu-financial-assistance/eu-borrower_en">vypůjčování si</a> jménem EU z&nbsp;kapitálových trhů na <a href="https://ec.europa.eu/info/business-economy-euro/economic-and-fiscal-policy-coordination/financial-assistance-eu/funding-mechanisms-and-facilities/how-does-eu-finance-its-financial-assistance_en">financování </a>úvěrových programů, které mají zajistit pomoc zemím v&nbsp;nouzi. Mezi úvěrové programy patří pomoc s&nbsp;platební bilancí, evropský mechanismus stability a&nbsp;finanční pomoc státům mimo EU. Pomoc je <a href="https://www.consilium.europa.eu/cs/policies/financial-assistance-eurozone-members/">poskytována </a>zejména z&nbsp;důvodu provázanosti ekonomik států, a&nbsp;tedy případného negativního dopadu nefunkční ekonomiky postiženého státu. V&nbsp;těchto případech tedy Komise funguje jen jako jakýsi prostředník mezi kapitálovými trhy a&nbsp;členským státem, kdy tyto prostředky nejsou využívány na financování chodu Unie, ale jsou poskytnuty, opět jako úvěr, členskému státu. Naproti tomu v&nbsp;případě financování programu Next Generation EU mají být prostředky použity právě i&nbsp;na financování chodu Unie, resp. na <a href="https://ec.europa.eu/info/sites/info/files/about_the_european_commission/eu_budget/2020.2139_cs_04.pdf">financování </a>dotací členským státům.</p><p>Z výše popsaných důvodů hodnotíme výrok jako pravdivý.</p>