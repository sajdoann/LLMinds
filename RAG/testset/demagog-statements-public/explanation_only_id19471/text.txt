<p>Zástupci hnutí ANO jsou v&nbsp;Evropském parlamentu součástí frakce Renew Europe (dříve ALDE). Žádná interní komunikace ohledně rezoluce Evropského parlamentu týkající se střetu zájmů Andreje Babiše nebyla zveřejněna. Obecně se frakce Renew Europe k&nbsp;tomuto tématu nevyjadřovala ani na svých <a href="https://reneweuropegroup.eu/en/news/">webových stránkách</a>, <a href="https://www.facebook.com/RenewEurope/">sociálních sítích</a> nebo jiným způsobem. Z&nbsp;celkového počtu <a href="https://reneweuropegroup.eu/en/about-us/our-meps/">98</a> europoslanců této frakce pro celou rezoluci hlasovalo 72 europoslanců (<a href="https://www.europarl.europa.eu/doceo/document/PV-9-2020-06-19-RCV_FR.pdf">.pdf, str.&nbsp;316</a>).</p><p>Dostupné je pouze vyjádření europoslankyně a&nbsp;členky této frakce Radky Maxové. Ta v&nbsp;rozhovoru pro Seznam Zprávy <a href="https://www.seznamzpravy.cz/clanek/babisova-europoslankyne-resim-jestli-setrvani-v-ano-je-pro-me-jeste-unosne-109740">uvedla</a>, že nesouhlasí s&nbsp;hlasováním o&nbsp;rezoluci jako celku, a&nbsp;bylo by podle ní vhodné, aby se hlasovalo o&nbsp;jistých částech (<a href="https://www.europarl.europa.eu/doceo/document/TA-9-2020-0164_CS.html">část&nbsp;A a&nbsp;paragrafy 11, 14, 20, 21, 49</a>) zvlášť.</p><p>Zdali se uvnitř frakce vedly diskuze, jestli by bylo vhodné hlasovat o&nbsp;jistých částech samostatně a&nbsp;zdali frakce tento návrh podpořila, není ověřitelné z&nbsp;důvodu neexistujících zdrojů. Ve výsledku se nicméně skutečně jednalo o&nbsp;<a href="https://www.europarl.europa.eu/news/cs/press-room/20200615IPR81227/parlament-zada-vysetreni-mozneho-stretu-zajmu-ceskeho-premiera">rezoluci</a> jako celku.</p>