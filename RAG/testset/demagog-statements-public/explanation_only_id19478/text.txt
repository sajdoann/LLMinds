<p>Policejní <a href="https://www.irozhlas.cz/zpravy-domov/brno-policie-zasah-urad_1903070859_pj">razie</a> Národní centrály proti organizovanému zločinu (NCOZ) proběhla na radnici městské části Brno-střed 7. března 2019. V souvislosti s touto razií bylo bezprostředně poté <a href="https://www.irozhlas.cz/zpravy-domov/brno-stred-zasah-razie-policie-obvineni-ano_1903080614_ako">obviněno </a>devět lidí v čele s Jiřím Švachulou (hnutí ANO), někdejším místostarostou této městské části. V této kauze dnes známé pod jménem Stoka se má jednat o zneužívání veřejných zakázek za úplatky. Podrobnější vhled do kauzy podávají <a href="https://www.ceskatelevize.cz/porady/1142743803-reporteri-ct/219452801240016/">Reportéři ČT</a> (odvysíláno 6. 5. 2019) v první části pořadu (čas 1:02 až 17:40), kde hovoří o vytvoření korupčního systému, v němž vedení radnice manipuluje s udělováním veřejných zakázek na opravy bytů ve prospěch určitých stavebních firem a ty jim na oplátku vyplácí hotově 10 % z hodnoty zakázky. Celková výše takto ovlivněných zakázek se měla vyšplhat na 180 milionů korun. K tomu, aby zakázku ušila radnice na míru určité firmě, měla využívat radnice Brna-střed jednu konkrétní společnost, která účelově zpracovala zadávací podmínky tak, aby konkrétní stavební firma zvítězila. Za takto zpracované zadávací podmínky měla společnost obdržet 2 % z celkového objemu zakázky. Kauza Stoka je stále předmětem vyšetřování policie, informace poskytnuté pořadem Reportéři ČT jsou čerpány z jednotlivých usnesení o obviněních a od určitých svědků. K 8. červenci tohoto roku bylo dle serveru Aktuálně.cz v kauze Stoka <a href="https://zpravy.aktualne.cz/domaci/kauza-stoka-se-rozleva-dale-policie-obvinila-z-korupce-dalsi/r~081076dac10c11eab115ac1f6b220ee8/">obviněno</a> již dohromady 37 lidí a jedna firma.&nbsp;</p><p>V souvislosti s touto kauzou a dalšími možnými korupčními skandály či napojením určitých členů ANO na „pochybné skupiny“ brněnské předsednictvo ANO v čele s Petrem Vokřálem 5. března 2020 <a href="https://www.idnes.cz/brno/zpravy/predsednictvo-ano-brnenske-organizace-zruseni-zidenice-cernovice-stary-liskovec.A200305_191413_brno-zpravy_zuf">zrušilo</a> brněnské buňky v Židenicích, Černovicích a Starém Lískovci. V souvislosti se zrušením těchto místních organizací zaniklo členství 37 členům. V květnu předsednictvo hnutí ANO (celorepublikové vedení ANO) toto rozhodnutí zrušit brněnské organizace zvrátilo a rozhodlo o <a href="https://www.novinky.cz/domaci/clanek/ano-jedna-o-zrusenych-brnenskych-bunkach-i-clenstvi-faltynka-jr-40324100">obnovení</a> jejich činnosti. Jako důvod bylo uvedeno, že zrušení nebylo provedeno procesně správně a že plošné zrušení členství všem 37 členům bylo příliš radikální řešení. Současně s touto revokací brněnského usnesení o zrušení bylo <a href="https://www.novinky.cz/domaci/clanek/ano-jedna-o-zrusenych-brnenskych-bunkach-i-clenstvi-faltynka-jr-40324100">pozastaveno</a> členství v hnutí ANO Jiřímu Faltýnkovi (synovi Jaroslava Faltýnka). Právě Jiří Faltýnek bývá v médiích často spojován s korupční kauzou na Brně-střed. Dosud však nebyl obviněn.&nbsp;</p><p>Začátkem června <a href="https://www.lidovky.cz/domov/mistopredseda-ano-petr-vokral-ve-strane-konci-oduvodnil-to-udajnym-napojenim-brnenske-bunky-na-podsv.A200601_184743_ln_domov_ele?zdroj=vybava_recombee">oznámil</a> místopředseda hnutí ANO, bývalý primátor a kandidát na hejtmana Jihomoravského kraje Petr Vokřál, že z hnutí odchází. Důvodem bylo, že <i>„nechce dále spojovat své jméno s&nbsp;osobami, které hnutí ANO využívají pouze ke svému osobnímu prospěchu a kteří tak ničí dobrou práci kolegů, kterým se podařil již kus dobré práce.“ </i>Právě Petr Vokřál byl jedním z iniciátorů zrušení výše zmíněných tří brněnských buněk. Dva týdny po odstoupení Petra Vokřála rozhodlo vedení hnutí ANO o <a href="https://www.irozhlas.cz/zpravy-domov/brno-zruseni-organizace-hnuti-ano-predsednictvo_2006161352_cen">zrušení</a> celé brněnské organizace.&nbsp;</p><p>Policejní razie v březnu 2019 byla určitým mediálním spouštěčem pro šetření korupce v Brně ze strany politiků hnutí ANO. Až poté se z jednotlivých článků dozvídáme, že toto korupční jednání lze datovat již od roku 2016. O tom hovoří například investigativní novinář Janek Kroupa v článku pro <a href="https://www.irozhlas.cz/zpravy-domov/brno-korupce-jiri-svachula-podnikatele-faltynek_1903082045_jak">iRozhlas</a>, ve kterém kritizuje laxní přístup policie, která údajně měla indicie o korupci z odposlechů již tři roky. Podrobněji o tom psal již na podzim roku 2018 pro magazín<a href="https://reportermagazin.cz/a/irEbn/brnenske-ano-akdo-ridi-politiky-my"> Reportér.</a></p><p>Signály o korupci před policejní razií, jak je uvedeno výše, tedy dohledatelné jsou. Policejní razie proběhla v březnu roku 2019, tudíž od ní uběhlo skutečně zhruba jeden a čtvrt roku. Rušení tří brněnských organizací proběhlo začátkem března tohoto roku. Radka Maxová se tak dopustila nepřesnosti, když zaměnila březen za únor. Tuto nepřesnost však hodnotíme jako drobnou a celý výrok tak hodnotíme jako pravdivý.&nbsp;</p>