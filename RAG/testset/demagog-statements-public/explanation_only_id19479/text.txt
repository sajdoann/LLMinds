<p>Petr Vokřál je <a href="https://www.seznamzpravy.cz/clanek/mistopredseda-ano-vokral-ve-strane-konci-108201">bývalý</a> místopředseda hnutí ANO a <a href="https://zpravy.aktualne.cz/domaci/jsem-pracujici-nezamestnany-tvrdi-mistopredseda-ano-vokral/r~bd03be58a7c211e9a01c0cc47ab5f122/">exprimátor</a> Brna. Z hnutí vystoupil na začátku června tohoto roku, <a href="https://www.seznamzpravy.cz/clanek/mistopredseda-ano-vokral-ve-strane-konci-108201">protože</a>: „<i>nechce dále spojovat své jméno s osobami, které hnutí ANO využívají pouze ke svému osobnímu prospěchu (…)</i>“. Odkazuje tak na korupční <a href="https://zpravy.aktualne.cz/domaci/vokral-zrusit-cele-brnenske-ano-jsem-navrhoval-uz-davno/r~c2e44a22acb211ea95caac1f6b220ee8/">kauzu</a> Stoka, ve které se jednalo o <a href="https://www.irozhlas.cz/zpravy-domov/stoka-brno-stred-korupce-kauza-ano-svachula-manipulace_2007081456_ban">úplatky</a> a ovlivňování zakázek v objemu až 130 milionů korun.</p><p>V <a href="https://zpravy.aktualne.cz/domaci/vokral-zrusit-cele-brnenske-ano-jsem-navrhoval-uz-davno/r~c2e44a22acb211ea95caac1f6b220ee8/">rozhovoru</a> pro Aktuálně.cz Petr Vokřál řekl, že poté, co bylo rozhodnutí o zrušení tří stranických buněk v Židenicích, Starém Lískovci a Černovicích, které navrhl, revokováno celostátním předsednictvem, navrhl<i> „ať se tedy zruší a znovu postaví celé Brno“</i> znovu. Původně <a href="https://www.ceskenoviny.cz/zpravy/vedeni-ano-pozastavilo-clenstvi-faltynka-mladsiho-v-hnuti/1889654">rozhodnutí</a> o zrušení zmíněných tří buněk padlo už v březnu 2020. Následně však bylo napadeno některými členy zrušených buněk jako <a href="https://ekonomickydenik.cz/clen-zrusene-bunky-ano-brna-se-kvuli-zrusenemu-clenstvi-obraci-rozhodci-komisi-vedeni-hnuti-se-chova-hur-nez-komunisti-tvrdi/">nelegitimní</a>.&nbsp;</p><p>Dne 14. května se k problematice vyjádřilo na svém zasedání celorepublikové předsednictvo ANO. Předsednictvo vyhovělo žádosti členů a anulovalo zrušení tří brněnských buněk kvůli údajné procesní chybě. Na stejném jednání předsednictvo ANO zamítlo i další Vokřálův návrh na <a href="https://www.idnes.cz/brno/zpravy/petr-vokral-ano-brno-exprimator-neshody-vedeni.A200515_547609_brno-zpravy_mls">zrušení</a> celé brněnské organizace.</p><p>O <a href="https://www.ceskenoviny.cz/zpravy/vedeni-ano-prijalo-navrh-na-zruseni-brnenske-organizace/1902947">měsíc</a> později pak bylo na <a href="https://zpravy.aktualne.cz/domaci/politika/babis-navrhne-predsednictvu-ano-organizaci-v-brne-zrusit-a-z/r~d24e7254ac1611ea8972ac1f6b220ee8/">návrh</a> Andreje Babiše schváleno rozhodnutí <i>„zrušit celé Brno“</i> a znovu vytvořit brněnskou větev (což se tedy <a href="https://www.irozhlas.cz/zpravy-domov/brno-ano-tatana-mala-andrej-babis-lubomir-wenzl-jihomoravsky-kraj_2007021747_sto">stalo</a> po vystoupení Petra Vokřála z hnutí).</p>