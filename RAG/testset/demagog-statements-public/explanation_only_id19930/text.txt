<p>Předně uveďme, že na tento výrok Víta Rakušana reaguje jiným <a href="https://demagog.cz/vyrok/19933">výrokem</a> Jan Hamáček. Oba výroky týkají podobné věci a na první pohled se oba výroky mohou vylučovat. Faktická tvrzení obsažená ve výrocích jsou však odlišná, zde jsme se zaměřili na to, zda se přes léto běžely (všechny) přípravné kroky vycházející z doporučení Pavla Řeháka.</p><p>Vít Rakušan zde hovoří o týmu <a href="https://www.seznamzpravy.cz/clanek/muze-s-tabulkou-uz-podruhe-neposlechli-pak-cesko-zaskocila-druha-vlna-125528">Pavla Řeháka</a>, který koncem května 2020 vytvořil <a href="https://texty.hlidacstatu.cz/wp-content/uploads/2020/10/Pouceni-z-krize-COVID19-20200526-clear.pdf?fbclid=IwAR2i2iuSPO6YM3dyQhp9fN9OOXS5Rfj1dlvPWX3d5PJOGKWRn4Jg_savpEY">dokument</a> (.pdf) s&nbsp;názvem „Systém rychlé reakce na případnou druhou vlnu epidemie covid-19 a další epidemie“. Tento materiál doporučuje 32 konkrétních kroků, které je potřeba udělat, aby byly dopady další vlny covidu-19 na zdraví obyvatelstva i na ekonomiku co nejmenší. Dodejme, že zmiňovaný dokument <a href="https://www.seznamzpravy.cz/clanek/muze-s-tabulkou-uz-podruhe-neposlechli-pak-cesko-zaskocila-druha-vlna-125528">zaslal</a> Pavel Řehák premiérovi Andreji Babišovi a dalším ministrům 26.&nbsp;května.</p><p>Materiál ve zkratce apeluje na rychlé vyhodnocování dat, na rychlou reakci v&nbsp;zavádění epidemiologických opatření a na masivní navýšení testovacích kapacit, respektive zajištění systému, který poté bude schopný zvládnout velké množství testů. Dále také apeluje na vytvoření centrálního call-centra, které umožní několikanásobně navýšit kapacity krajských hygienických stanic a umožní efektivní trasování nakažených i při vyšších počtech nakažených.</p><p>Tento doporučující dokument také upozorňuje, že současný Pandemický plán České republiky (<a href="https://www.mzcr.cz/wp-content/uploads/wepub/5520/14546/Pandemick%C3%BD%20pl%C3%A1n%20%C4%8CR.pdf">.pdf</a>) byl vytvořen pro chřipkovou <a href="https://texty.hlidacstatu.cz/wp-content/uploads/2020/10/Pouceni-z-krize-COVID19-20200526-clear.pdf?fbclid=IwAR2i2iuSPO6YM3dyQhp9fN9OOXS5Rfj1dlvPWX3d5PJOGKWRn4Jg_savpEY">epidemii</a> (.pdf, str.&nbsp;13) a je potřeba ho aktualizovat, a to prostřednictvím Ústřední epidemiologické komise (.pdf, str.&nbsp;7 a dále).</p><p>Ústřední epidemiologická komise se pak „v&nbsp;letních měsících“ opravdu nesešla, jak ve výroku uvádí Vít Rakušan. Její jednání se konala v&nbsp;<a href="https://www.idnes.cz/zpravy/domaci/o-koronaviru-bude-dnes-jednat-ustredni-epidemiologicka-komise-vojtech-zdravotnictvi.A200227_085552_domaci_lre">únoru</a>, <a href="https://www.seznamzpravy.cz/clanek/cisla-rostla-ministr-vojtech-dal-klicove-komisi-ctyri-mesice-prazdnin-119731">březnu</a> a dubnu. Poté zasedala dne 15.&nbsp;května, k&nbsp;dalšímu jednání však došlo až <a href="https://www.ceskenoviny.cz/zpravy/ustredni-epidemiologicka-komise-bude-jednat-o-covidu-19/1932645">17.&nbsp;září 2020</a>. Skutečnost, že se v&nbsp;létě Ústřední epidemiologická komise nesešla, dokonce označil za chybu i premiér <a href="https://www.ceskenoviny.cz/zpravy/babis-byla-chyba-ze-se-epidemiologicka-komise-v-lete-nesesla/1934219">Andrej Babiš</a>.</p><p>Z&nbsp;dalších doporučení, která materiál Pavla Řeháka obsahoval a která v&nbsp;letních měsících „neběžela“, lze vybrat například zmíněné zřízení centrálního call-centra pro vyhledávání kontaktů nakažených (<a href="https://texty.hlidacstatu.cz/wp-content/uploads/2020/10/Pouceni-z-krize-COVID19-20200526-clear.pdf?fbclid=IwAR2i2iuSPO6YM3dyQhp9fN9OOXS5Rfj1dlvPWX3d5PJOGKWRn4Jg_savpEY">.pdf</a>, str.&nbsp;8). 14.&nbsp;září 2020 tehdejší ministr zdravotnictví Adam Vojtěch <a href="https://www.seznamzpravy.cz/clanek/hygienikum-ma-ulehcit-call-centrum-mozna-nekdy-na-podzim-planuje-vojtech-119777">uvedl</a>, že k&nbsp;jeho vytvoření dojde <i>„v&nbsp;průběhu podzimu“</i>. Dodejme, že krajské hygienické stanice začaly mít se stíháním <a href="https://www.seznamzpravy.cz/clanek/napor-na-hygieny-sili-ktere-kraje-nestihaji-trasovat-121213">trasování</a> problémy ve druhé polovině srpna. Se zhoršující se situací pak v&nbsp;říjnu premiér Andrej Babiš <a href="https://www.irozhlas.cz/zpravy-domov/hygiena-trasovani-firmy-vyzva-call-centra-trasovani_2010111124_tzr">vyzval</a> české firmy, aby zaměstnanci jejich call-center krajským hygienickým stanicím s&nbsp;trasováním pomohli.</p><p>Dalším doporučením, které vláda v&nbsp;letních měsících neuskutečnila, je zajištění vyšších <a href="https://texty.hlidacstatu.cz/wp-content/uploads/2020/10/Pouceni-z-krize-COVID19-20200526-clear.pdf?fbclid=IwAR2i2iuSPO6YM3dyQhp9fN9OOXS5Rfj1dlvPWX3d5PJOGKWRn4Jg_savpEY">testovacích kapacit</a> (.pdf, str.&nbsp;20 a 21). U nich se ČR dostala na doporučovaná čísla 30–50 tisíc testů denně až téměř v&nbsp;<a href="https://onemocneni-aktualne.mzcr.cz/covid-19">polovině</a> října.</p>