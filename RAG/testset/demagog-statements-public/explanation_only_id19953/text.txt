<p><a href="https://www.reuters.com/article/uk-health-coronavirus-spain-factbox/timeline-how-the-coronavirus-spread-in-spain-idINKBN21K0L7">Španělsku</a> a <a href="https://www.reuters.com/article/us-health-coronavirus-italy-idUSKBN21D327">Itálii</a> se i přes veškerá přijatá opatření nedařilo na jaře letošního roku epidemii koronaviru dlouho zpomalit. Ve Španělsku dokonce již v březnu <a href="https://ct24.ceskatelevize.cz/svet/3066876-cina-hlasi-pokles-novych-pripadu-koronaviru-prvniho-nakazeneho-ma-libye">přesáhl</a> počet zemřelých počet tehdejších obětí v Číně. Následně tak obě země <a href="https://www.natoaktual.cz/zpravy/spanelsko-nato-koronavirus-humanitarni-pomoc-italie-cerna-hora-aliance.A200327_123430_na_zpravy_m00">požádaly</a> o pomoc spojence z NATO prostřednictvím <a href="https://www.mvcr.cz/clanek/euroatlanticke-koordinacni-stredisko-pro-reseni-situace-pri-katastrofach.aspx">Euroatlantického</a> koordinačního střediska pro řešení situace při katastrofách (Euro-Atlantic Disaster Response Coordination Centre).</p><p>Toto středisko nyní koordinuje zásilky zdravotnického materiálu, jako jsou například respirátory, roušky či plicní ventilátory, které spojenecké země nutně potřebují. V reakci na tuto žádost <a href="https://www.mzv.cz/madrid/cz/bilateralni_vztahy/cesko_nabidne_spanelsku_10_000.html">darovala</a> Česká republika Španělsku i Itálii koncem března 10 tisíc ochranných obleků. Zásilku zdravotnického materiálu <a href="https://www.natoaktual.cz/zpravy/spanelsko-italie-pomoc-ochranny-oblek-koronavirus-covid-armada-nato-aliance.A200330_112740_na_zpravy_m00">přepravil</a> španělský armádní letoun C-130 Hercules.</p><p>Česká republika dále v dubnu <a href="https://apps.odok.cz/attachment/-/down/RCIABNNLWCXP">poskytla</a> (.pdf) jeden milion ochranných roušek Severní Makedonii a solidárně se také <a href="https://www.mzv.cz/ljubljana/cz/cr_a_evropska_unie/ceska_republika_zapujcila_slovinsku.html">zachovala</a> vůči Slovinsku, kterému koncem března zapůjčila 500 tisíc roušek, 25 tisíc respirátorů a 5 tisíc ochranných kombinéz. V dubnu poté ČR dodala Slovinsku ještě jeden milion chirurgických masek a dalších 200 tisíc respirátorů. V neposlední řadě <a href="https://www.mvcr.cz/clanek/ceska-republika-pomuze-v-boji-s-koronavirem-take-san-marinu.aspx">poskytla</a> ČR pro přepravu zdravotnických pomůcek jiných států také část kapacity letadel svého leteckého mostu, například <a href="https://www.novinky.cz/koronavirus/clanek/madarsko-a-slovensko-obdrzely-zasilky-zdravotniho-materialu-z-ciny-40317892">Slovensku</a>.&nbsp;</p>