<p>Pro hodnocení tohoto výroku použijeme výhradně citaci Ústavy České republiky. Konkrétně <a href="https://www.zakonyprolidi.cz/cs/1993-1#cl68">článek 68</a>, který říká:</p><p><i>„(1) Vláda je odpovědna Poslanecké sněmovně.</i></p><p><i>(2) Předsedu vlády jmenuje prezident republiky a&nbsp;na jeho návrh jmenuje ostatní členy vlády a&nbsp;pověřuje je řízením ministerstev nebo jiných úřadů.</i></p><p><i>(3) Vláda předstoupí do třiceti dnů po svém jmenování před Poslaneckou sněmovnu a&nbsp;požádá ji o&nbsp;vyslovení důvěry.</i></p><p><i>(4) Pokud nově jmenovaná vláda nezíská v&nbsp;Poslanecké sněmovně důvěru, postupuje se podle odstavců 2 a&nbsp;3. Jestliže ani takto jmenovaná vláda nezíská důvěru Poslanecké sněmovny, jmenuje prezident republiky předsedu vlády na návrh předsedy Poslanecké sněmovny.“</i></p><p>Právě odstavec čtvrtý zmíněného článku v&nbsp;Ústavě popisuje, že v&nbsp;případě nevyslovení důvěry při prvním pokusu se postupuje znovu stejným způsobem. Pokud však není vyslovena důvěra napodruhé, následuje třetí pokus, kdy je pravomoc vybrat předsedu vlády v&nbsp;rukou předsedy Poslanecké sněmovny.</p><p>Dodejme, že tento ústavní postup dává prezidentu republiky značný prostor pro vlastní uvážení. Zejména Ústava prezidentu neukládá, kdo by měl být v&nbsp;každém z&nbsp;pokusů na vytvoření vlády jmenován premiérem. Zpravidla se jedná o&nbsp;předsedu strany, která ve volbách zvítězila, jak ale Miloš Zeman zmiňuje v&nbsp;ověřovaném rozhovoru, svou roli hraje také koaliční potenciál jednotlivých sněmovních stran. Připomeňme sněmovní volby v&nbsp;roce 2010, kdy zvítězila ČSSD, prezident Klaus však místo Bohuslava Sobotky <a href="https://zpravy.aktualne.cz/domaci/sanci-vyjednat-vladu-ma-necas-sobotku-klaus-zklamal/r~i:article:670008/">pověřil </a>sestavením vlády předsedu <a href="https://www.volby.cz/pls/ps2010/ps2?xjazyk=CZ">druhé</a> ODS Petra Nečase, kterého následně <a href="https://www.novinky.cz/domaci/clanek/klaus-jmenoval-necase-premierem-45608">jmenoval</a> předsedou vlády.</p><p>Podobný případ nastal v&nbsp;roce 2013 po pádu Nečasovy vlády, kdy tehdejší předsedkyně Poslanecké sněmovny Miroslava Němcová měla 101 poslaneckých podpisů pro podporu případné nové vlády, prezident Zeman však místo ní <a href="https://ct24.ceskatelevize.cz/domaci/1090181-vladu-sestavi-ekonom-rusnok-rozhodl-zeman">pověřil </a>sestavením úřednické vlády Jiřího Rusnoka a&nbsp;následně jej <a href="https://www.irozhlas.cz/zpravy-domov/-vladu-odborniku-povede-rusnok-prezident-zeman-ho-jmenoval-premierem_201306251920_mskalicky">jmenoval </a>premiérem.</p><p>Ani ve druhém pokusu na jmenování premiéra, který sestaví vládu s&nbsp;důvěrou, není stanoveno, kdo by měl být jmenován, zejména že by to měl být „druhý na pásce“. V&nbsp;roce 2018 například prezident Zeman <a href="https://www.irozhlas.cz/zpravy-domov/premier-andrej-babis-prezident-milos-zeman-podruhe_1806061400_ako">jmenoval</a> premiérem Andreje Babiše i&nbsp;poté, co jeho vláda nezískala důvěru v&nbsp;Poslanecké sněmovně.</p>