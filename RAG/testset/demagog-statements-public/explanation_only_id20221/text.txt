<p>Piráti a&nbsp;hnutí STAN <a href="https://www.pirati.cz/tiskove-zpravy/Pirati-a-STAN-predstavili-navrh-koalicni-smlouvy.html">představili</a> koaliční <a href="https://www.starostove-nezavisli.cz/fmfile/0/files/2020%20hlavn%C3%AD%20STAN/koalicni-smlouva-pirati-a-starostove.pdf">smlouvu</a> (.pdf) 22.&nbsp;prosince 2020 a&nbsp;předložili ji svým členům k&nbsp;hlasování. Celostátní výbor STAN smlouvu <a href="https://www.starostove-nezavisli.cz/info-a-media/tiskove-zpravy/celostatni-vybor-hnuti-stan-schvalil-koalicni-smlouvu-s-piraty">schválil</a> 7.&nbsp;ledna a&nbsp;Piráti na svém celostátním online fóru <a href="https://www.pirati.cz/tiskove-zpravy/79-procent-piratu-odsouhlasila-koalici-se-stan.html">12. ledna</a> 2021.</p><p>V koaliční <a href="https://www.starostove-nezavisli.cz/fmfile/0/files/2020%20hlavn%C3%AD%20STAN/koalicni-smlouva-pirati-a-starostove.pdf">smlouvě</a> (.pdf, příloha č.&nbsp;2, str.&nbsp;2) je ohledně koaliční rady uvedeno:&nbsp;</p><p><i>„2.1. Nejvyšším orgánem koalice je <strong>koaliční rada</strong>, která se schází ve formátu 2&nbsp;až 5&nbsp;členů ve stejném počtu za každou koaliční stranu (…).“</i></p><p>Rozsah činnosti koaliční rady je pak vyjmenován v&nbsp;bodě&nbsp;2.3. (tamtéž, str.&nbsp;2–3).<i> </i>Rada tak například bude schvalovat program koalice, zodpovídat ohledně plnění zákonných povinností (str.&nbsp;6), bude vytvářet společný povolební vyjednávací tým (str.&nbsp;7) nebo schvalovat pravidla týkající se hospodaření se společným majetkem (tamtéž, příloha č.&nbsp;4, str.&nbsp;3).</p><p>Co se týče sporů, bod č.&nbsp;12 (tamtéž, příloha č.&nbsp;2, str. 8) ohledně jejich řešení hovoří následovně:</p><p><i>„12.1. Nastane-li mezi stranami této smlouvy spor ohledně plnění, výkladu či tvrzeného porušení této smlouvy anebo jeho hrozby, strany se zavazují, že jej budou přednostně řešit smírně, osobním jednáním zainteresovaných osob či jednáním s&nbsp;mediátorem, kterému obě strany důvěřují, anebo postoupením na vyšší úroveň v&nbsp;rámci koalice, případně celostátním lídrům koaličních stran, a&nbsp;vyvinou veškeré potřebné úsilí k&nbsp;dosažení dohody a&nbsp;smírnému vyřešení věci.“</i></p><p><i>„12.2. Nepodaří-li spor vyřešit dohodou či jednáním, má kterákoliv strana právo vyvolat smírčí řízení, a&nbsp;to na základě písemného návrhu na <strong>koaliční radě. Smírčího řízení se účastní tři zástupci každé smluvní strany</strong>.“</i></p><p>Spory mezi stranami koalice se tedy řeší různými způsoby. Je však pravdou, že významné rozepře může řešit právě koaliční rada jakožto nejvyšší orgán. Zároveň je pravdou, že např. v&nbsp;programové oblasti či v&nbsp;oblasti povolebního vyjednávání je klíčovým rozhodujícím orgánem právě koaliční rada, která je tak nadřazena orgánům stranickým.</p>