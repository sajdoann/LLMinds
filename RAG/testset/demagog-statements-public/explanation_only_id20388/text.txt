<p>Na tiskové konferenci po jednání Rady vlády pro zdravotní rizika dne 17.&nbsp;srpna&nbsp;2020 tehdejší ministr zdravotnictví Adam Vojtěch <a href="https://www.vlada.cz/cz/media-centrum/tiskove-konference/tiskova-konference-po-zasedani-rady-vlady-pro-zdravotni-rizika--17--srpna-2020-183179/">uvedl</a>, že od 1.&nbsp;září&nbsp;bude znovu zavedena povinnost nosit roušky ve veřejné dopravě a&nbsp;v&nbsp;uzavřených veřejných prostorech (s&nbsp;výjimkami restaurací a&nbsp;v&nbsp;případě škol v&nbsp;prostoru tříd).</p><p>Na stejné konferenci ministr školství Robert Plaga <a href="https://www.vlada.cz/cz/media-centrum/tiskove-konference/tiskova-konference-po-zasedani-rady-vlady-pro-zdravotni-rizika--17--srpna-2020-183179/">oznámil</a>, že na jednání Rady byl představen společný Manuál Ministerstva zdravotnictví a Ministerstva školství (<a href="https://www.msmt.cz/file/53580_1_1/">.pdf</a>), který se týká provozu škol a školských zařízení ve školním roce 2020/2021 ve spojitosti s&nbsp;pandemií covidu-19. Tento manuál měl následně směřovat do škol. Doplňme, že dokument obsahoval také zmínky (.pdf, str.&nbsp;5) o&nbsp;tzv. <a href="https://www.mzcr.cz/tiskove-centrum-mz/system-pohotovostnich-stupnu-nabidne-obcanum-predvidatelny-plan-protiepidemickych-opatreni-v-souvislosti-s-covid-19/">semaforu</a> opatření v&nbsp;jednotlivých okresech, podle něhož se měly školy řídit.</p><p>Dne 19.&nbsp;srpna 2020 poté ministr zdravotnictví Vojtěch a hlavní hygienička Jarmila Rážová <a href="https://www.ceskenoviny.cz/zpravy/rousky-budou-povinne-v-kadernictvich-i-u-voleb-zive/1923208">vystoupili</a> na tiskové konferenci v&nbsp;Poslanecké sněmovně, která se týkala <a href="https://www.idnes.cz/zpravy/domaci/skoly-skolstvi-zaci-rousky-koronavirus-opatreni-adam-vojtech.A200820_184410_domaci_wass">zveřejněného</a> mimořádného opatření (<a href="https://www.cak.cz/assets/mimoradne-opatreni-noseni-ochrannych-prostredku-dychacich-cest-s-vyjimkami-s-ucinnosti-od-1-9-2020-do-odvolani.pdf">.pdf</a>) o&nbsp;povinném nošení roušek ve vnitřních prostorách, veřejné dopravě a školách.</p><p>Počínání vlády ohledně roušek v&nbsp;té době kritizoval šéf ODS Petr Fiala. <i>„Před 3&nbsp;týdny ministr Vojtěch slavnostně představil ‚semafor‘, podle něhož prý stát bude zavádět nová opatření. Dnes, když je skoro v&nbsp;celé republice semafor bílý, zavádějí se roušky zase plošně, včetně restaurací a kadeřnictví. Nedává Vám to smysl? Nevadí. To nikomu,"</i> <a href="https://twitter.com/P_Fiala/status/1296088775873921027">napsal</a> na Twitteru.</p><p>Dne 20.&nbsp;srpna se ministr zdravotnictví&nbsp;a epidemiologové sešli s&nbsp;premiérem Babišem. <a href="https://www.novinky.cz/domaci/clanek/v-narizenich-o-rouskach-je-chaos-babis-se-sejde-s-vojtechem-40333880">Tématem</a> schůzky byla chaotická nařízení ohledně nošení roušek, ke kterým měl Andrej Babiš výhrady. Premiér Babiš po tomto jednání později označil epidemiologa <a href="https://www.idnes.cz/zpravy/domaci/premier-andrej-babis-rousky-koronavirus-vojtech-jermanova.A200821_200443_domaci_aug">Rastislava Maďara </a>za toho, kdo přísná pravidla pro nošení roušek prosazoval. Babiš opakovaně v&nbsp;rozhovorech pro média <a href="https://www.irozhlas.cz/zpravy-domov/koronavirus-babis-vojtech-rousky-opatreni-belorusko_2008212149_onz">tvrdil</a>, že Vojtěch neměl dobré informace, protože každá pracovní skupina měla na nošení roušek jiný názor.</p><p><i>„Pan docent Maďar chtěl, aby plošná opatření byla bez ohledu na semafor. My jsme ale chtěli, aby opatření byla řízena semaforem a dalšími daty z&nbsp;chytré karantény, protože jinak semafor nemá smysl,“</i> <a href="https://www.seznamzpravy.cz/clanek/madar-dostal-pres-prsty-za-rouskovy-zmatek-bude-degradovan-116899">řekl</a> ještě 20.&nbsp;srpna Seznam Zprávám architekt chytré karantény Petr Šnajdárek, který se zmiňované schůzky také zúčastnil.</p><p>S&nbsp;podobou opatření, která prosazoval Rastislav Maďar a která měla začít platit od 1.&nbsp;září, tehdy <a href="https://www.seznamzpravy.cz/clanek/madar-dostal-pres-prsty-za-rouskovy-zmatek-bude-degradovan-116899">nesouhlasili </a>také někteří členové jeho týmu a další pracovní skupiny. <i>„Na jednání naší skupiny padla řada názorů, že nesouhlasíme s&nbsp;tím, aby se to ve středu </i>(19.&nbsp;srpna, pozn. Demagog.cz) <i>vyhlásilo v&nbsp;tomto znění. Nechtěl jsem, aby roušky ve školách byly povinné,“</i> <a href="https://www.seznamzpravy.cz/clanek/madar-dostal-pres-prsty-za-rouskovy-zmatek-bude-degradovan-116899">uvedl</a> například epidemiolog a člen Maďarova týmu Roman Chlíbek.</p><p>Vzápětí bylo na tiskové konferenci 20.&nbsp;srpna oznámeno <a href="https://www.vlada.cz/cz/media-centrum/tiskove-konference/tiskova-konference-ministra-zdravotnictvi-k-mimoradnym-opatrenim--20--srpna-2020-183212/">zmírnění</a> plánovaných opatření. Lidé je podle nových pravidel měli nosit, jen když bylo v&nbsp;regionu vyšší riziko nákazy nemocí covid-19.&nbsp;<i>„Jsme schopni vlastně reagovat velmi promptně, pokud by došlo k&nbsp;nějaké změně situace. (…) Došli jsme tedy k&nbsp;určitému závěru, který se týká úpravy toho mimořádného opatření, ale nikoliv jeho rušení, spíše lepšího zacílení tam, kde v&nbsp;tuto chvíli skutečně vnímáme to největší riziko z&nbsp;hlediska šíření dané choroby,“ </i>odůvodňoval tehdy změnu rozhodnutí Adam Vojtěch.</p><p>Dne 21. srpna portál Seznam Zprávy přinesl informace o&nbsp;tom, že ministr Vojtěch <a href="https://www.seznamzpravy.cz/clanek/mlcte-a-me-vynechte-po-rouskovem-debaklu-meni-vojtech-boj-s-covidem-116946">přesunul</a> všechny tři pracovní <a href="https://koronavirus.mzcr.cz/pracovni-a-poradni-skupiny/">skupiny</a>, které se zabývají řešením epidemie covidu-19, tedy skupinu laboratorní, klinickou a epidemiologickou, do takzvaného Integrovaného centrálního řídícího týmu (<a href="https://www.vlada.cz/cz/ppov/rada_vlady_pro_zdravotni_rizika/integrovany_centralni_ridici_tym/uvodni-text-integrovany-centralni-ridici-tym-183148/">ICŘT</a>) chytré karantény. Ten řídí právě hlavní hygienička Jarmila Rážová. <a href="https://www.seznamzpravy.cz/clanek/mlcte-a-me-vynechte-po-rouskovem-debaklu-meni-vojtech-boj-s-covidem-116946">Cílem</a> vzniku ICŘT měla být lepší koordinace pracovních skupin. Změny měly platit od 24.&nbsp;srpna.</p><p>Dne 24. srpna také v&nbsp;<a href="https://koronavirus.mzcr.cz/od-1-zari-budou-povinne-rousky-ve-vybranych-vnitrnich-prostorech/">tiskové zprávě</a> Ministerstva zdravotnictví Adam Vojtěch oznámil, že od 1.&nbsp;září budou roušky povinné v&nbsp;zařízeních zdravotních a sociálních služeb, ve veřejné dopravě, na úřadech, ve volebních místnostech nebo v&nbsp;případě vnitřních hromadných akcí nad 100&nbsp;osob. Od 1.&nbsp;září pak byla zmírněná opatření <a href="https://www.mzcr.cz/tiskove-centrum-mz/od-1-zari-budou-povinne-rousky-ve-vybranych-vnitrnich-prostorech/">uvedena do praxe</a> – podle nového znění mimořádného opatření (<a href="https://www.mzcr.cz/wp-content/uploads/2020/08/Mimoradne-opatreni-noseni-ochrannych-prostredku-dychacich-cest-s-vyjimkami-s-ucinnosti-od-1-9-2020-do-odvolani.pdf">.pdf</a>) tak ve školách, v&nbsp;obchodech, ve službách typu kadeřnictví ani na sportovištích roušky povinné nebyly.</p>