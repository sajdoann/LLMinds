<p>Celé&nbsp;<a href="https://www.irozhlas.cz/zpravy-domov/evropska-komise-prvni-audit-stret-zajmu-andrej-babis_2104232054_tzr">řízení</a>&nbsp;zkoumající potenciální střet zájmů Andreje Babiše probíhá už od roku 2018, kdy organizace Transparency International na možný střet zájmů&nbsp;<a href="https://www.transparency.cz/transparency-international-podava-prvni-podnet-tykajici-se-stretu-zajmu-andreje-babise/">poukazovala</a>&nbsp;a&nbsp;podala také&nbsp;<a href="https://www.transparency.cz/transparency-international-podava-druhy-podnet-tykajici-se-stretu-zajmu-andreje-babise-a-evropskych-dotaci-pro-agrofert/">podnět</a>&nbsp;k&nbsp;Evropské komisi. První předběžná auditní zpráva dorazila do České republiky v&nbsp;<a href="https://euractiv.cz/section/cr-v-evropske-unii/news/cesky-cerven-v-eu-traskave-audity-evropske-komise/">červnu</a>&nbsp;2019.</p><p>Auditní šetření, které zprávě předcházelo, se mimo jiné&nbsp;<a href="https://www.irozhlas.cz/zpravy-domov/evropske-dotace-babis-agrofert-stret-zajmu-audit-kontroly-eu_1901111806_jgr">dotýkalo</a>&nbsp;také Ministerstva pro místní rozvoj (MMR), respektive Národního orgánu pro koordinaci (NOK), jehož&nbsp;<a href="https://kormoran.vlada.cz/usneseni/usneseni_webtest.nsf/web_file/uv130612.0448.doc/$File/uv130612.0448.doc">roli</a>&nbsp;(.doc, str.&nbsp;1) <a href="https://www.dotaceeu.cz/cs/fondy-eu/narodni-organ-pro-koordinaci">vykonává</a>&nbsp;právě MMR. Již tehdy měli odpověď české strany na starosti úředníci, ministryně by tedy na ni neměla mít vliv, alespoň ne přímý. Sama ovšem&nbsp;<a href="https://www.idnes.cz/zpravy/domaci/ministerstvo-pro-mistni-rozvoj-audit-evropska-komise-stret-zajmu-premier-andrej-babis.A190827_142058_domaci_rko">uvedla</a>:&nbsp;<i>„Nyní ale rozporujeme každou větu na každé stránce. Cítíme se velmi dotčeni, protože spousta věcí není pravda.“</i> Ve veřejně dostupných zdrojích se nám nepodařilo dohledat, že by se ministryně Dostálová v&nbsp;průběhu auditu nebo někdy později setkala s&nbsp;unijními auditory, nebo že by s&nbsp;nimi byla ohledně zprávy o&nbsp;střetu zájmů Andreje Babiše v&nbsp;přímém kontaktu.</p><p>V&nbsp;případě odpovědi na druhou auditní zprávu, která byla do ČR doručena v&nbsp;<a href="https://www.irozhlas.cz/zpravy-domov/evropska-komise-prvni-audit-stret-zajmu-andrej-babis_2104232054_tzr">prosinci 2019</a>&nbsp;a&nbsp;měla obsahovat konečné závěry prověrky a&nbsp;zmiňovala i&nbsp;střet zájmů, trvalo sepsání reakce déle. Ministryně Dostálová v&nbsp;té době sama&nbsp;<a href="https://www.novinky.cz/domaci/clanek/ministerstvo-poslalo-do-bruselu-odpoved-na-audit-k-babisove-stretu-zajmu-40325921">uváděla</a>, že odpovědi na auditní zprávy jsou zpracovávány úředníky. Přesněji jmenovala právě úředníky Národního orgánu pro koordinaci a&nbsp;také jejich <i>„kolegy z&nbsp;dotčených resortů“</i>.<i>&nbsp;</i>Jak se můžeme dozvědět z&nbsp;informací serveru&nbsp;<a href="https://www.irozhlas.cz/zpravy-domov/andrej-babis-stret-zajmu-praha-audit-evropska-komise-agrofert-dotace_1912051210_kno">iROZHLAS</a>, jednat se mělo hlavně o&nbsp;Ministerstvo průmyslu a&nbsp;obchodu a&nbsp;Ministerstvo práce a&nbsp;sociálních věcí, do jejichž kompetencí spadá právě čerpání dotací ze zmíněných strukturálních fondů a&nbsp;Fondu soudržnosti.</p><p>Ministryně pro místní rozvoj obzvláště v&nbsp;době krátce po příchodu této druhé auditní zprávy&nbsp;<a href="https://livestream.com/accounts/17590784/events/8915480/player?width=640&amp;height=360&amp;enableInfoAndActivity=false&amp;defaultDrawer=&amp;autoPlay=false&amp;mute=false">zdůrazňovala</a>&nbsp;(video, 0:48), že jsou dokumenty tzv. <i>confidential</i>, tedy v&nbsp;důvěrném režimu, a&nbsp;že k nim tak&nbsp;<a href="https://www.novinky.cz/domaci/clanek/dostalova-komentuje-vysledky-auditu-k-babisovu-stretu-zajmu-40305726">nemají</a>&nbsp;přístup ani ministři a&nbsp;jedná se čistě o&nbsp;záležitost úředníků. Sama tedy údajně zprávu&nbsp;<a href="https://www.novinky.cz/domaci/clanek/dostalova-komentuje-vysledky-auditu-k-babisovu-stretu-zajmu-40305726">nečetla</a>&nbsp;a&nbsp;ani ji&nbsp;<i>„nezajímá“</i>. Dříve však také&nbsp;<a href="https://www.irozhlas.cz/zpravy-domov/klara-dostalova-evropska-komise-stret-zajmu-andrej-babis_1912031101_miz">dodávala</a>:&nbsp;<i>„Určitě budeme chtít o&nbsp;některých věcech hovořit tváří v&nbsp;tvář.“</i></p><p>Jediný dokument, který je v&nbsp;současnosti zveřejněn, je závěrečná auditní&nbsp;<a href="https://ec.europa.eu/regional_policy/sources/docoffic/official/reports/cz_functioning_report/cz_functioning_report_en.pdf">zpráva</a>&nbsp;(.pdf) Evropské komise. Zpráva například uvádí, že dalšími subjekty podrobenými auditu (.pdf, str.&nbsp;1–2) jsou ministerstva životního prostředí, průmyslu a&nbsp;obchodu a&nbsp;práce a&nbsp;sociálních věcí. Kromě zmíněných ministerstev byly&nbsp;<a href="https://demagog.cz/vyrok/20770">kontrolovány</a>&nbsp;také agentury a&nbsp;fondy, například Agentura pro podnikání a&nbsp;inovace, Státní fond životního prostředí České republiky, Agentura pro podporu a&nbsp;podnikání a&nbsp;investic CzechInvest, Rada pro ESI fondy, Rada pro fondy Společného strategického rámce, Národní orgán pro koordinaci, Řídící a&nbsp;kontrolní výbor nebo hlavní město Praha.</p><p>V&nbsp;reakci na tuto závěrečnou zprávu ministryně&nbsp;<a href="https://www.irozhlas.cz/zpravy-domov/dostalova-andrej-babis-agrofert-audit-soud-eu-evropska-komise_2104262032_ban">konstatovala</a>, že české orgány&nbsp;<i>„zastávají právní názor opřený o&nbsp;argumenty zaslané Evropské komisi, že k&nbsp;porušení předpisů nedošlo“</i>. Trvala také na existenci dvou právních výkladů, mezi kterými může rozhodnout teprve soud. Ministerstvo pro místní rozvoj ve své tiskové zprávě&nbsp;<a href="https://mmr.cz/cs/ostatni/web/novinky/vyjadreni-mmr-k-auditu-evropske-komise">uvádí</a>, že české orgány ve svých odpovědích Evropské komisi&nbsp;<i>„opakovaně uvedly, že řídicí a&nbsp;kontrolní systémy byly nastaveny v&nbsp;ČR v&nbsp;souladu s&nbsp;unijními a&nbsp;vnitrostátními pravidly upravujícími otázku střetu zájmů a&nbsp;že na této pozici ČR trvá“</i>.</p><p>Na závěr tedy shrňme, že se nám ve veřejně dostupných zdrojích nepodařilo dohledat, jestli Klára Dostálová zasahovala úředníkům Národního orgánu pro koordinaci do formulace odpovědí Evropské komisi, případně do jaké míry se tak dělo. Z&nbsp;tohoto důvodu proto výrok hodnotíme jako neověřitelný.</p>