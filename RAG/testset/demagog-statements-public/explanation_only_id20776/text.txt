<p>Audit, který v souvislosti s&nbsp;monitorovacím systémem evropských fondů <a href="https://ct24.ceskatelevize.cz/domaci/1513060-policiste-hledaji-na-mmr-podklady-k-elektronickemu-systemu">proběhl</a> na Ministerstvu pro místní rozvoj, byl vypracován na žádost Evropské komise. Audit měl na starosti tým z&nbsp;Ministerstva financí, který skutečně <a href="https://ct24.ceskatelevize.cz/ekonomika/1608335-brusel-dal-cesku-stopku-na-dotace-na-projekty-za-568-milionu-korun">odhalil</a> pochybení v&nbsp;zakázce.</p><p>V době, kdy Ministerstvo financí poskytlo Evropské komisi zmiňovanou auditní zprávu, jej <a href="https://www.mfcr.cz/cs/o-ministerstvu/zakladni-informace/historie-ministerstva/ministri-v-historii">řídil</a> Andrej Babiš. Lukáš Wagenknecht tehdy <a href="https://www.e15.cz/domaci/babis-vymenil-prvni-namestky-na-ministerstvo-miri-wagenknecht-a-hornochova-1058079">zastával</a> pozici prvního náměstka ministra financí a&nbsp;měl audit na Ministerstvu pro místní rozvoj na starost. Jelikož o&nbsp;vypracování auditu MF požádala oficiální cestou Evropská komise, a&nbsp;ministr Babiš tak o&nbsp;auditu samotném měl informace, je obvinění Lukáše Wagenknechta značně problematické.</p><p>Tehdejší ministryně pro místní rozvoj Karla Šlechtová závěry auditu zpochybnila, nicméně Lukáš Wagenknecht <a href="https://ct24.ceskatelevize.cz/domaci/1520944-cesko-nemuze-zahajit-cerpani-penez-z-eu">uvedl</a>, že audit byl realizován podle zákona, podle mezinárodních auditních standardů a&nbsp;pokynů Evropské komise.</p><p>Na základě auditní zprávy zpracované Ministerstvem financí Evropská komise <a href="https://ct24.ceskatelevize.cz/ekonomika/1608335-brusel-dal-cesku-stopku-na-dotace-na-projekty-za-568-milionu-korun">14.&nbsp;října</a> 2015 <a href="https://ct24.ceskatelevize.cz/domaci/2695622-policie-odlozila-vysetrovani-zakazky-ministerstva-na-monitorovani-evropskych-dotaci">informovala</a> o&nbsp;pozastavení proplácení některých projektů až do skončení policejního vyšetřování. Zároveň tehdy také <a href="https://ct24.ceskatelevize.cz/ekonomika/1533184-ek-potvrdila-ze-tendr-na-monitorovaci-system-provazely-chyby">odložila</a> rozhodnutí o&nbsp;výši částky, kterou České republice neproplatí. Vláda nicméně obratem <a href="https://apps.odok.cz/attachment/-/down/VPRA9W3AAB5O">rozhodla</a> (.pdf) o&nbsp;proplacení monitorovacího systému ze státního rozpočtu. Stát ve výsledku <a href="https://ct24.ceskatelevize.cz/domaci/2695622-policie-odlozila-vysetrovani-zakazky-ministerstva-na-monitorovani-evropskych-dotaci">přišel</a> o&nbsp;cca 820 milionů korun.</p><p>Policie vyšetřování zakázky na monitorovací systém evropských dotací na počátku roku 2019 <a href="https://ct24.ceskatelevize.cz/domaci/2695622-policie-odlozila-vysetrovani-zakazky-ministerstva-na-monitorovani-evropskych-dotaci">odložila</a> s&nbsp;tím, že se žádný trestný čin nestal. S&nbsp;tím byla Komise <a href="https://www.irozhlas.cz/zpravy-domov/zakazka-monitorovaci-system-evropske-dotace-lidove-noviny-vysetrovani-eu_1901030624_dp">seznámena</a> a&nbsp;v&nbsp;důsledku <a href="https://www.lidovky.cz/domov/kartel-ktery-nebyl-stal-cesko-miliardu.A190103_104114_ln_domov_ele">uplatnila</a> 25% korekci kvůli chybám, které se v rámci zadání zakázky staly.</p><p>Kromě Policie ČR a&nbsp;Evropské komise se IT zakázkou na Ministerstvu pro místní rozvoj <a href="https://ct24.ceskatelevize.cz/domaci/2695622-policie-odlozila-vysetrovani-zakazky-ministerstva-na-monitorovani-evropskych-dotaci">zabýval</a> také Úřad pro ochranu hospodářské soutěže (ÚOHS). Antimonopolní úřad již na konci roku 2015 <a href="https://neovlivni.cz/uohs-udelil-pokuty-mmr-za-it-zakazku-monitorovaci-system/">uložil</a> ministerstvu stotisícovou pokutu za chyby v&nbsp;zakázce, také však <a href="https://mmr.cz/cs/pro-media/mmr-v-mediich/2016/2-0-pro-slechtovou-zastaly-se-ji-2-urady">rozhodl</a>, že nenašel důkazy o&nbsp;kartelové dohodě. Pokuta byla následně snížena na 50 tisíc korun.</p><p>Ministryně Dostálová má tedy pravdu v tom, že případ zakázky na monitorovací systém evropských fondů prověřovala Police ČR, antimonopolní úřad i Evropská komise. Ze závěrů Policie plyne, že k&nbsp;žádnému trestnému činu nedošlo. Není však pravda, že by Lukáš Wagenknecht „<i>nabonzoval</i>“ Česko v&nbsp;Bruselu. O&nbsp;provedení auditu požádala Evropská komise, a&nbsp;to s&nbsp;vědomím dnešního premiéra Babiše.</p>