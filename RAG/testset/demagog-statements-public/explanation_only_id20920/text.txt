<p>Podle <a href="https://denikn.cz/130092/neruseni-kvot-diktat-uredniku-i-hlasovani-europoslancu-prosli-jsme-babisovo-predvolebni-cau-lidi/">ověření Deníku&nbsp;N</a> byly tzv.&nbsp;migrační kvóty, tedy systém <a href="https://euractiv.cz/section/vnitro-a-spravedlnost/opinion/ohlednuti-zpet-proc-cr-v-roce-2015-odmitla-uprchlicke-kvoty-a-stalo-to-za-to/">přerozdělování</a> žadatelů o azyl, schváleny v září&nbsp;2015 na <a href="https://www.consilium.europa.eu/en/meetings/jha/2015/09/22/?fbclid=IwAR3p8V8_AckMRtiZDWWoblSFoYw064jgsBHTZ1u0_Id4wLMQIrMnMJlmyn0">jednání</a> Rady ministrů. Proti návrhu se <a href="https://denikn.cz/130092/neruseni-kvot-diktat-uredniku-i-hlasovani-europoslancu-prosli-jsme-babisovo-predvolebni-cau-lidi/">vyslovili</a> Češi, Slováci, Maďaři a Rumuni. Finové se zdrželi. Za Česko tehdy zavedení kvót odmítl někdejší ministr vnitra Milan Chovanec (ČSSD). Podle platných unijních pravidel došlo k přijetí návrhu, protože nebylo potřeba souhlasu všech <a href="https://ec.europa.eu/commission/presscorner/detail/cs/IP_15_5596">členských států</a>, ale jen kvalifikované většiny.</p><p>V <a href="https://eur-lex.europa.eu/legal-content/CS/TXT/HTML/?uri=CELEX%3A32015D1601&amp;from=EN&amp;fbclid=IwAR2mO6h45kRLy7MRHjUZ6Dnrd0i6ZO_6-ZrdUwVnjbIP8dYdqawelyMmogw">rozhodnutí Rady&nbsp;2015/1601</a> z 22.&nbsp;září 2015, které kvóty zavádělo, se v článku&nbsp;13 uvádí, že se toto rozhodnutí <i>„použije do 26.&nbsp;září&nbsp;2017“</i>, a bylo tedy dočasné. V <a href="https://www.consilium.europa.eu/media/21600/19-euco-final-conclusions-cs.pdf">říjnu&nbsp;2017</a> (.pdf) následně předsedové vlád zemí EU v rámci jednání Evropské rady, na níž Českou republiku zastupoval tehdejší premiér <a href="https://www.vlada.cz/cz/media-centrum/ocekavane-udalosti/premier-sobotka-bude-jednat-v-ramci-v4-s-predsedou-evropske-komise-junckerem--nasledne-se-zucastni-evropske-rady-160703/">Bohuslav Sobotka</a>,&nbsp;vyzvali k využívání dobrovolných programů přesidlování (<a href="https://www.consilium.europa.eu/media/21600/19-euco-final-conclusions-cs.pdf">.pdf</a>, str.&nbsp;2). Uprchlické kvóty tak již neměly být povinné. <i>„Povinné kvóty tak de facto padly již před nástupem Babiše do pozice premiéra,“ </i>uvádí k tomu <a href="https://denikn.cz/130092/neruseni-kvot-diktat-uredniku-i-hlasovani-europoslancu-prosli-jsme-babisovo-predvolebni-cau-lidi/">Deník&nbsp;N</a>.</p><p>Na zmíněném summitu v <a href="https://zpravy.aktualne.cz/zahranici/evropsky-parlament/tusk-zeme-eu-zajisti-fondu-pro-afriku-penize-k-reseni-migrac/r~09df7dd6b4fc11e7ad190025900fea04/">říjnu&nbsp;2017</a> se také země EU dohodly, že nové uprchlické kvóty bude možné přijmout jen <a href="https://www.idnes.cz/zpravy/zahranicni/migrace-povinni-kvoty-prerozdelovani-cesko-summit-eu.A171021_359426_zahranicni_aha">jednomyslně</a>. Změny migrační politiky Unie tak od té doby nemělo být možné schválit bez souhlasu České republiky. Upřesněme, že českým premiérem se <a href="https://www.vlada.cz/cz/media-centrum/aktualne/novym-predsedou-vlady-byl-jmenovan-andrej-babis-161935/">Andrej Babiš</a> stal až 6.&nbsp;prosince&nbsp;2017, a změnu způsobu rozhodování o migračních kvótách tak spoludojednal ještě předchozí předseda vlády Bohuslav Sobotka.</p><p>Pro úplnost doplňme, že na <a href="https://www.vlada.cz/cz/media-centrum/aktualne/lidri-eu-dosahli-prelomove-dohody-v-migraci-kvoty-jsou-minulosti-167155/">výlučně</a> dobrovolném přebírání migrantů se následně lídři EU dohodli na summitu na konci června&nbsp;<a href="http://www.consilium.europa.eu/media/35959/28-euco-final-conclusions-cs.pdf">2018</a> (.pdf, str.&nbsp;2, bod&nbsp;6), kdy již funkci českého premiéra zastával Andrej Babiš.</p><p>Pirátská strana své <a href="https://web.archive.org/web/20181229212407/https://www.pirati.cz/tiskove-zpravy/stanovisko-k-uprchlikum.html">stanovisko</a> k přijímání uprchlíků a řešení migrační krize zveřejnila například 22.&nbsp;října&nbsp;2015. Odmítla v něm povinné kvóty s tím, že je nepovažuje za řešení. Apelovala však <i>„na evropskou solidaritu s přetíženými státy a na společný evropský postup“</i>.</p>