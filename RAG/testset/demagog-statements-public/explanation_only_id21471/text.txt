<p>Dopis zmiňovaný Petrem Fialou se nám nepodařilo ve veřejně dostupných zdrojích najít, obrátili jsme se proto na Zastoupení Evropské komise v&nbsp;ČR s&nbsp;dotazem, zda předsedkyně Evropské komise obdržela od premiéra Petra Fialy dopis s&nbsp;žádostí, o&nbsp;které mluví Fiala.</p><p>Vedoucí tiskového oddělení Zastoupení <a href="https://czechia.representation.ec.europa.eu/novinky-udalosti/tiskove-centrum_cs">Magdaléna Frouzová</a> nám potvrdila, že předsedkyně Evropské komise Von Der Leyenová dostala dopis od Fialy: <i>„Ano, můžeme potvrdit, že předsedkyně Komise obdržela dopis od českého premiéra, ve kterém formuluje pozici české vlády podporující včlenění plynu a&nbsp;jaderné energie do taxonomie EU, v&nbsp;plném souladu s&nbsp;rezolucí přijatou oběma komorami českého parlamentu 15.12.2021.“</i></p><p>Petr Fiala se ve výroku zmiňuje také o&nbsp;usnesení českého Parlamentu. Dne 14.&nbsp;prosince 2021 došlo v&nbsp;Poslanecké sněmovně k&nbsp;<a href="https://www.psp.cz/eknih/2021ps/stenprot/004schuz/bqbs/b02100901.htm">hlasování</a> o&nbsp;<i>Usnesení PS k&nbsp;nezbytné úloze jaderné energetiky v&nbsp;dekarbonizaci ekonomiky</i>. Jedná se o&nbsp;<a href="https://www.psp.cz/sqw/cms.sqw?z=15300">usnesení</a>, podle kterého Poslanecká sněmovna:</p><ul><li>konstatuje, že se Česká republika přihlásila k&nbsp;závazkům obsaženým v&nbsp;Pařížské dohodě i&nbsp;v&nbsp;Zelené dohodě pro Evropu,</li><li>oceňuje, že EU uznává právo členských států svobodně si vybrat složení energetického mixu,</li><li>zdůrazňuje, že Česká republika vzhledem ke svým geografickým podmínkám není schopna splnit závazky bez využití jaderné energie,</li><li>připomíná, že důležitou roli jaderné energetiky potvrdila i&nbsp;předsedkyně Evropské komise,</li><li>konstatuje proto, že jaderná energetika musí být plnohodnotně uznána jako součást řešení při dekarbonizaci ekonomiky. Nelze ji posuzovat jen jako „přechodovou“ kategorii, ale jako nástroj, který nízkouhlíkovou transformaci hospodaření „umožňuje“ a&nbsp;činí ji dlouhodobě ekonomicky a&nbsp;sociálně udržitelnou. Kritéria její udržitelnosti nízkouhlíkové transformace hospodaření mají být technologicky neutrální a&nbsp;nesmí rozlišovat ani podle generací jaderných zařízení, ani podle technologie reaktorů,</li><li>konstatuje také, že ČR hodlá ve svém mixu dočasně využívat zemní plyn,</li><li>vyzývá EU, aby zahrnula plyn jako přechodný zdroj a&nbsp;jadernou energetiku jako udržitelný zdroj,</li><li>pověřuje Andreje Babiše, předsedu vlády v&nbsp;demisi, aby toto stanovisko přednesl Evropské radě na jejím zasedání 15.&nbsp;prosince 2021.</li></ul><p><a href="https://www.psp.cz/sqw/hlasy.sqw?g=77438&amp;l=cz">Pro</a> tento návrh se vyslovila většina poslanců s&nbsp;výjimkou zástupců SPD. Usnesení Sněmovny <a href="https://www.ceskenoviny.cz/zpravy/senat-ve-shode-se-snemovnou-podporil-vyuzivani-jaderne-energie/2133449">podpořil</a> den poté také Senát.</p>