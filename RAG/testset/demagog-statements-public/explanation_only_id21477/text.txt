<p>Alena Schillerová na jaře roku 2021 <a href="https://www.irozhlas.cz/ekonomika/statni-zamestnanci-platy-za-rok-2020-vzrust-prumerneho-platu_2105150933_kuc">mluvila</a> o&nbsp;zmrazení platů státních zaměstnanců. Platy se podle bývalé ministryně financí měly v&nbsp;rámci konsolidace veřejných financí <a href="https://www.mfcr.cz/cs/aktualne/v-mediich/2021/schillerova-vyvoj-pandemie-rozhodne-o-no-41240">zvýšit</a> pouze učitelům, zdravotníkům a&nbsp;pracovníkům v&nbsp;sociálních službách. V&nbsp;<a href="https://cnn.iprima.cz/pojdme-rusit-danove-vyjimky-vyzvala-alena-schillerova-dane-pry-zvysovat-nechce-23442">dubnu</a> sice několikrát <a href="https://www.novinky.cz/domaci/clanek/schillerova-chci-obnovit-eet-40358028">uvedla</a>, že nechce snižovat platy hasičů a&nbsp;policistů, o&nbsp;navyšování jejich platů však nemluvila.</p><p>Doplňme také, že v&nbsp;<a href="https://ct24.ceskatelevize.cz/ekonomika/3326254-odbory-kritizuji-plan-na-zmrazeni-platu-statnich-zamestnancu-schillerova-na-nem">červnu 2021</a> schválila vláda Andreje Babiše návrh státního rozpočtu, který počítal s&nbsp;tím, že se zmrazení platů bude týkat nejen úředníků, ale právě i&nbsp;policistů, hasičů nebo vojáků. Jedinou výjimkou měly být platy učitelů. Alena Schillerová k&nbsp;tomu tehdy uvedla, že si vláda kvůli vysokému schodku státního rozpočtu nemůže zvyšování platů státních zaměstnanců dovolit.</p><p>Proti zmrazení platů policistů a&nbsp;hasičů se dlouhodobě <a href="https://www.idnes.cz/zpravy/domaci/hamacek-rakusan-fiala-rozpocet-bis.A210829_120337_domaci_vlc">vymezoval</a> tehdejší ministr vnitra Hamáček, který naopak navrhoval růst platů u&nbsp;těchto skupin o&nbsp;3,5&nbsp;%.</p><p>Bývalá ministryně Schillerová ale v&nbsp;září 2021 nakonec otočila a&nbsp;<a href="https://www.novinky.cz/domaci/clanek/platy-statnich-zamestnancu-nakonec-vzrostou-potvrdila-poprve-schillerova-40372366">souhlasila</a> se zvýšením platů všech státních zaměstnanců včetně hasičů a&nbsp;policistů, i&nbsp;když se nadále vedly debaty ohledně míry navýšení. ČSSD se vymezovala proti procentnímu navýšení a&nbsp;navrhovala pevnou peněžní částku. Vláda Andreje Babiše nakonec v&nbsp;polovině <a href="https://ct24.ceskatelevize.cz/domaci/3398176-zive-vlada-k-mimoradne-pomoci-kvuli-zdrazovani-energii">listopadu</a> schválila plošné <a href="https://www.vlada.cz/cz/media-centrum/aktualne/od-ledna-se-zvysi-platy-ve-statnim-a-verejnem-sektoru-o-1-400-korun--rozhodla-vlada-191806/">navýšení platů</a> státních zaměstnanců o&nbsp;více než tisíc korun, a&nbsp;to od ledna 2022.</p><p>Vláda Petra Fialy <a href="https://www.ceskenoviny.cz/zpravy/vlada-prida-socialnim-pracovnikum-zdravotnikum-a-ucitelum/2138652">schválila</a> 29.&nbsp;prosince 2021 zvýšení platů jen některým státním zaměstnancům. Nová vláda již dříve avizovala, že s&nbsp;plošným navýšením nesouhlasí. Platy pracovníků v&nbsp;sociálních službách tak mají od ledna 2022 stoupnout o&nbsp;700&nbsp;korun, platy zdravotníků o&nbsp;6&nbsp;% a&nbsp;pedagogů o&nbsp;2&nbsp;%. Vláda také schválila růst platů vojáků, hasičů a&nbsp;policistů o&nbsp;700&nbsp;korun. Platy státních úředníků na ministerstvech a&nbsp;na dalších úřadech se vláda Petra Fialy rozhodla od ledna zmrazit.</p><p>Alena Schillerová na jaře minulého roku veřejně prohlašovala, že chce v&nbsp;rámci konsolidace ušetřit na platech státních zaměstnanců. Platy chtěla navýšit pouze učitelům, zdravotníkům a&nbsp;pracovníkům v&nbsp;sociálních službách. V&nbsp;září pak navrhovala platy zvýšit úplně všem státním zaměstnancům. Ani jeden postoj nicméně neodpovídá kroku Fialovy vlády. Ta přistoupila k&nbsp;navýšení u&nbsp;více skupin zaměstnanců, než navrhovala Alena Schillerová na jaře, zároveň ale nový kabinet zvýšil platy méně, než plánovala tehdejší ministryně v&nbsp;září.&nbsp;</p><p>Petr Fiala tak nesprávně uvádí, že jeho vláda udělala přesně to, co Alena Schillerová navrhovala. Premiér navíc poukazuje na údajné pokrytectví bývalé ministryně tím, že upozorňuje na její relativně restriktivní postoj z&nbsp;jara, ale už opomíjí její rozpočtově uvolněnější pozici ze září 2021.</p>