<p>Petr Fiala hovoří o&nbsp;poměru mezinárodních a&nbsp;domácích vlivů, které se podílí na zvyšování inflace. Žádné studie, které by přesně určovaly, jak se jednotlivé složky na růstu inflace podílí, podle všeho provedeny <a href="https://www.ceskatelevize.cz/porady/1126672097-otazky-vaclava-moravce/221411030500912/">nebyly</a> (video, 9:02).</p><p>K&nbsp;mezinárodním vlivům na zdražování řadí ekonomové jako <a href="https://video.aktualne.cz/dvtv/svejnar-rozeviraji-se-nuzky-obava-o-uspory-je-namiste-inflac/r~6a91995c1be611ec8fa20cc47ab5f122/">Jan Švejnar</a> (video, 0:46) a&nbsp;<a href="https://www.ceskatelevize.cz/porady/1126672097-otazky-vaclava-moravce/221411030500912/">Štěpán Jurajda</a> (video, 8:57) například zpřetrhání dovozních řetězců, tedy zpoždění či nedostatek některých surovin. Zdražit mohou také některé vstupní suroviny, mezi ty hlavní v&nbsp;poslední době patřily <a href="https://www.bloomberg.com/news/articles/2021-09-20/energy-chaos-adds-to-inflation-angst-for-europe-s-policy-makers?sref=qI83munY">energie</a>, <a href="https://ct24.ceskatelevize.cz/ekonomika/3379052-kremikove-trzni-peklo-zdrazil-o-tri-sta-procent-a-do-problemu-dostal-mnoho-odvetvi">křemík</a>, <a href="https://ct24.ceskatelevize.cz/ekonomika/3383072-kvuli-nedostatku-cipu-automobilky-prijdou-o-biliony-korun-nedodelana-auta-stoji">čipy</a> nebo <a href="https://www.irozhlas.cz/ekonomika/zdrazovani-materialu-cesko-ceny-stavba-rekonstrukce_2111021338_ern">stavební materiály</a>, jako je <a href="https://video.aktualne.cz/dvtv/svejnar-rozeviraji-se-nuzky-obava-o-uspory-je-namiste-inflac/r~6a91995c1be611ec8fa20cc47ab5f122/">dřevo</a> (video, 3:08). Rostly pak také náklady na <a href="https://ct24.ceskatelevize.cz/ekonomika/3364898-lodni-doprava-zdrazuje-za-zbozi-z-ciny-si-zakaznici-priplati-i-v-cesku">lodní</a> i&nbsp;<a href="https://www.novinky.cz/domaci/clanek/silnicni-dopravci-zdrazi-az-o-ctvrtinu-40375524">pozemní</a> dopravu. Proto se tento způsob inflace nazývá <a href="https://video.aktualne.cz/dvtv/svejnar-rozeviraji-se-nuzky-obava-o-uspory-je-namiste-inflac/r~6a91995c1be611ec8fa20cc47ab5f122/">inflací nabídkovou</a> (video, 3:08), která je způsobena zvýšením cen vstupů do výroby.</p><p>Co se týče domácích vlivů, které se na této vlně rostoucí inflace podílí, můžeme zmínit například slova šéfky Národní rozpočtové rady <a href="https://echo24.cz/a/Sx5mc/ceka-nas-to-nejhorsi-ekonomove-reaguji-na-tvrdy-boj-cnb-s-inflaci">Evy Zamrazilové:</a> <i>„Souvislost mezi inflací a&nbsp;dědictvím předchozí fiskální politiky je zřejmá, ostatně jsme na&nbsp;tento fakt opakovaně upozorňovali. Určitě nelze problém inflace smést ze stolu s&nbsp;tím, že jde o&nbsp;čistě globální dovezenou inflaci.“</i></p><p>O&nbsp;vlivu vlády na zdražování mluví například ekonomka <a href="https://forbes.cz/horska-hleda-se-vinik-inflace-jen-globalni-problemy-za-ni-nemohou/">Helena Horská</a>. Ta uvádí, že při znovuotevření ekonomiky většina restauratérů, hoteliérů a&nbsp;obecně poskytovatelů služeb své ceny zvýší, aby vyrovnali ztráty z&nbsp;období lockdownu a&nbsp;dostáli zvýšené odložené poptávce. Dodává také: <i>„Tuhle poptávku ještě nafukují další faktory. Konkrétně zrušení superhrubé mzdy, zvyšování důchodů nad rámec valorizace, zrušení daně z&nbsp;nabytí nemovitostí a&nbsp;další kroky, které rozvolnily rozpočtovou kázeň natolik, že i&nbsp;po odeznění pandemie má ve státní kase chybět v&nbsp;době ekonomického boomu téměř 400&nbsp;miliard korun.“ </i>Vládní politiku nicméně Helena Horská nevidí jako hlavní příčinu inflace.</p><p>Výlučně vládních vlivů se pak týká krátká citace <a href="https://www.e15.cz/volby/volby-do-snemovny/vlada-je-spoluvinikem-inflace-zbytecne-utraci-dluh-statu-rychle-roste-a-je-stale-drazsi-1383895">Petra Kříže</a> v&nbsp;deníku E15, který mezi příčiny řadí vysoké schodky státního rozpočtu nebo růst důchodů. Podobná vyjádření jsou však výjimkami. Dle zbytku článku a&nbsp;ostatních zde citovaných ekonomů však vládní politika není hlavním viníkem současné inflace.&nbsp;</p><p>ČNB pak příčinu momentální vysoké inflace <a href="https://www.cnb.cz/cs/verejnost/servis-pro-media/komentare-cnb-ke-zverejnenym-statistickym-udajum-o-inflaci-a-hdp/Inflace-v-zari-2021-vysoko-nad-prognozou-CNB-a-horni-hranici-tolerancniho-pasma-cile/">spatřuje jinde</a>, než ve „špatném hospodaření státu“. Jednou z&nbsp;hlavních příčin je podle ní <i>„vzedmutí spotřebitelské poptávky po odbourání protiepidemických opatření“, </i>které vede k&nbsp;prudkému zdražování v&nbsp;sektoru služeb, přičemž se zároveň zrychlil i&nbsp;růst cen zboží, jak <a href="https://forbes.cz/horska-hleda-se-vinik-inflace-jen-globalni-problemy-za-ni-nemohou/">uvádí</a> také Helena Horská. K&nbsp;tomuto efektu však dle ČNB dochází i&nbsp;v&nbsp;ostatních státech. Za další výraznou příčinu inflace ČNB <a href="https://www.cnb.cz/cs/verejnost/servis-pro-media/komentare-cnb-ke-zverejnenym-statistickym-udajum-o-inflaci-a-hdp/Inflace-v-zari-2021-vysoko-nad-prognozou-CNB-a-horni-hranici-tolerancniho-pasma-cile/">označila</a> „<i>vysoký růst cen průmyslových výrobců ve světě daný výpadky v&nbsp;dodavatelských řetězcích, k&nbsp;němuž se přidává výrazné zdražování mnoha surovin a&nbsp;materiálů“.</i> V&nbsp;závěru svého komentáře ČNB píše o&nbsp;<i>„nečekaně silných a&nbsp;plošných inflačních tlacích z&nbsp;domácí i&nbsp;zahraniční ekonomiky“</i>. Na to, že rozpočtová politika vlády alespoň zčásti způsobuje dnešní výši inflace, již dříve <a href="https://www.seznamzpravy.cz/clanek/cnb-prekvapila-uroky-vyskocily-na-150-175938">upozornil</a> guvernér ČNB Rusnok. Naopak radní ČNB Aleš Michl <a href="https://www.cnb.cz/cs/verejnost/servis-pro-media/autorske-clanky-rozhovory-s-predstaviteli-cnb/Nesmysly-o-inflaci/">uvedl</a>, že za inflaci vláda <i>„fakt nemůže“</i>.</p><p>Petr Fiala ve svém výroku zdůrazňuje, že ekonomové i&nbsp;ČNB přisuzují mezinárodním faktorům i&nbsp;hospodaření předešlé vlády stejnou zásluhu na stoupající inflaci. Vyjádření některých ekonomů mohou být s&nbsp;premiérovým výrokem v&nbsp;souladu, byť jde zjevně o&nbsp;menšinový postoj. Publikované postoje představitelů České národní banky jsou však s&nbsp;premiérovým tvrzením zcela v&nbsp;nesouladu – ČNB přisuzuje hlavní odpovědnost za růst inflace mezinárodním vlivům. Fialův výrok proto hodnotíme jako nepravdivý.</p><p>Doplňme, že v&nbsp;<a href="https://ec.europa.eu/eurostat/documents/2995521/0/2-17122021-AP-EN.pdf/ebf0659e-db3c-fc20-9faa-e74964b1827d">listopadu</a> (.pdf) 2021 byla výše inflace v&nbsp;České republice pod průměrem Evropské unie, a&nbsp;to na hodnotě 4,8&nbsp;procenta. Na závěr také uveďme, že <a href="https://demagog.cz/vyrok/21147">výroky</a> Petra Fialy o&nbsp;<a href="https://demagog.cz/vyrok/21233">inflaci</a> jsme ověřovali již v&nbsp;minulosti.</p>