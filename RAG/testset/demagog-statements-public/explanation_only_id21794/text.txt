<p>Václav Havel <a href="https://ct24.ceskatelevize.cz/domaci/1061767-zeman-bude-udelovat-jen-nektere-milosti-tridit-je-bude-ministerstvo">udělil</a> milosti celkem 860&nbsp;lidem v&nbsp;letech 1993 až 2002 a&nbsp;dalších více než 1&nbsp;000 milostí v&nbsp;době, kdy působil ještě jako federální prezident. Oproti tomu Václav Klaus za 10&nbsp;let ve funkci <a href="https://ct24.ceskatelevize.cz/domaci/1061767-zeman-bude-udelovat-jen-nektere-milosti-tridit-je-bude-ministerstvo">omilostnil</a> 412&nbsp;lidí. Miloš Zeman opravdu <a href="http://demagog.cz/vyrok/21795">udělil</a> 21&nbsp;milostí.</p><p>Zaměřme se nyní na jednotlivé případy milostí udělených Václavem Havlem, které Miloš Zeman kritizuje. Martin Odložil, syn slavné gymnastky Věry Čáslavské, v&nbsp;roce 1993 během hádky <a href="https://zpravy.aktualne.cz/domaci/kajinek-neni-prvni-havel-a-klaus-take-davali-sporne-milosti/r~888b87d8372511e79680002590604f2e/v~sl:9e8fcf6d9cb6f33bc09339aea463d111/">udeřil</a> svého otce Josefa Odložila. Ten se v&nbsp;následku nešťastného pádu uhodil do hlavy a&nbsp;zemřel. Policie Martina Odložila poté obvinila z&nbsp;těžkého ublížení na zdraví s&nbsp;následkem smrti a&nbsp;byl soudem nepravomocně poslán do vězení na čtyři roky. Ještě než mohl o&nbsp;případu rozhodnout odvolací soud, udělil Odložilovi prezident Havel milost. Přestože nebyl Martin Odložil obviněn z&nbsp;vraždy, v&nbsp;roce 2011 <a href="https://www.lidovky.cz/relax/lide/pohnute-osudy-syn-very-caslavske-zabil-sveho-otce-od-vezeni-ho-zachranila-milost.A160303_201015_lide_ele">mluvil</a> o&nbsp;tom, že zabil svého otce. Pojem „otcovrah“ je&nbsp;přesto velice zjednodušující.</p><p>Marta Chadimová <a href="https://zpravy.aktualne.cz/domaci/kajinek-neni-prvni-havel-a-klaus-take-davali-sporne-milosti/r~888b87d8372511e79680002590604f2e/v~sl:0eb05e51241930648939959bb7240a9f/">byla</a> v&nbsp;roce 1992 <a href="https://www.idnes.cz/zpravy/domaci/chadimova-po-letech-vyuzila-milost.A031031_123202_domaci_jan">obviněna</a> z&nbsp;podvodu, padělání a&nbsp;pozměňování veřejných listin a&nbsp;maření výkonu úředního rozhodnutí, a&nbsp;to v&nbsp;souvislosti s&nbsp;restitucí domu na Loretánském náměstí. Tehdejší prezident Havel jí udělil milost v&nbsp;roce 1995. V&nbsp;ČT k&nbsp;tomu <a href="https://www.ceskenoviny.cz/zpravy/marta-chadimova-prijala-prezidentskou-milost-jeji-proces-konci/32730">řekl</a>: <i>„Je už potřetí ve vazbě, (...) proces se táhne tři a&nbsp;půl roku, nebere konce, rozsudek je v&nbsp;nedohlednu a&nbsp;ona je velmi vážně nemocná.“</i> Chadimová milost přijala až v&nbsp;roce 2003, kdy už se soudní proces táhl přes 10&nbsp;let. Pavel Rychetský byl <a href="https://www.idnes.cz/zpravy/domaci/soudce-jiri-kulvejt-zkolaboval-v-budove-vrchniho-soudu-v-praze.A130129_144200_domaci_jav">opravdu</a> jedním z&nbsp;obhájců Marty Chadimové. Miloš Zeman nazývá Martu Chadimovou jako restituční podvodnici. Pravomocný rozsudek ale nikdy nepadnul, tudíž je toto označení opět poměrně zjednodušující. Výrok proto hodnotíme jako pravdivý s&nbsp;výhradou.</p><p>Závěrem uveďme, že Miloš Zeman v&nbsp;<a href="https://www.hrad.cz/cs/prezident-cr/soucasny-prezident-cr/vybrane-projevy-a-rozhovory/rozhovor-prezidenta-republiky-pro-porad-ftv-prima-partie-terezie-tomankove-16390">rozhovoru</a> pro CNN Prima NEWS tyto kontroverzní milosti Václava Havla srovnává s&nbsp;milostí, kterou <a href="https://www.ceskenoviny.cz/zpravy/prezident-zeman-udelil-milost-obvinenemu-sefovi-lanske-obory-balakovi/2184952">udělil</a> svému <a href="https://www.hrad.cz/cs/prezident-cr/kancelar-prezidenta-republiky/organizacni-struktura">podřízenému</a> Miloši Balákovi, šéfovi <a href="https://ct24.ceskatelevize.cz/domaci/3459550-balak-z-lesni-spravy-lany-musi-na-tri-roky-do-vezeni-potvrdil-soud">Lesní správy</a> Lány. Ten byl <a href="https://www.ceskenoviny.cz/zpravy/prezident-zeman-udelil-milost-obvinenemu-sefovi-lanske-obory-balakovi/2184952">pravomocně</a> odsouzen za ovlivňování veřejné zakázky v&nbsp;Lánské oboře. Prezident <a href="https://www.hrad.cz/cs/pro-media/tiskove-zpravy/aktualni-tiskove-zpravy/prezident-republiky-udelil-milost-16350#from-list">Zeman</a> své rozhodnutí o&nbsp;udělení milosti zdůvodňoval mimo jiné i&nbsp;tím, že je podle něj Balák <i>„mimořádně pracovitý a&nbsp;kvalifikovaný vedoucí zaměstnanec“</i>.</p>