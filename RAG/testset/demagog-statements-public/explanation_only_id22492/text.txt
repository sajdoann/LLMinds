<p>Andrej Babiš v&nbsp;debatě reaguje <a href="https://www.youtube.com/live/dt4U64I-4K4?feature=share&amp;t=1443">na&nbsp;otázku</a> (video, čas&nbsp;24:03) moderátorky, jestli by podpořil vládní <a href="https://ct24.ceskatelevize.cz/domaci/3557390-zive-snemovna-schvaluje-zakon-proti-sireni-teroristickeho-obsahu-na-webu">návrh</a> na změnu Ústavy, podle níž by vláda<i>&nbsp;</i>mohla vyslat vojáky do zahraničí<i> „například k&nbsp;záchraně českých občanů“&nbsp;</i>bez <a href="https://advokatnidenik.cz/2022/06/13/ministerstvo-obrany-predklada-vlade-upravu-vysilani-vojaku-do-zahranici/">předchozího</a> souhlasu Parlamentu (<a href="https://www.psp.cz/sqw/text/orig2.sqw?idd=213556">.pdf</a>, str.&nbsp;1). Ve své odpovědi předseda hnutí ANO uvedl, že návrh na změnu pravidel pravomocí vlády pochází ještě „z jeho vlády“ a&nbsp;ve spojitosti s&nbsp;tímto návrhem zmínil jen případ záchrany Čechů v&nbsp;zahraničí.</p><p>Nyní projednávaný návrh novely Ústavy, která upravuje pravidla vysílání českých vojáků do zahraničí a&nbsp;přejezd spojeneckých vojsk přes území ČR, <a href="https://www.irozhlas.cz/zpravy-domov/vojaci-ustava-vlada-zahranici-obrana-prelet-prejezd-novela-parlament-snemovna_2206221358_mst">předložil</a> kabinet Petra Fialy Poslanecké sněmovně <a href="https://www.psp.cz/sqw/historie.sqw?o=9&amp;t=252">22.&nbsp;června</a> 2022. Podle této novely by vláda nově nepotřebovala souhlas Parlamentu k&nbsp;povolení pohybu cizích vojsk na území ČR (<a href="https://www.psp.cz/sqw/text/orig2.sqw?idd=213558">.pdf</a>) ani k&nbsp;vyslání vojska na cizí území za účelem ochrany <i>„života a&nbsp;zdraví, ohrožení majetkových hodnot nebo bezpečnosti České republiky“&nbsp;</i>(<a href="https://www.psp.cz/sqw/text/orig2.sqw?idd=213556">.pdf</a>, str.&nbsp;1, 14), tedy např. při <a href="https://advokatnidenik.cz/2022/06/13/ministerstvo-obrany-predklada-vlade-upravu-vysilani-vojaku-do-zahranici/">záchraně</a> českých občanů. Tato pravomoc by nicméně i&nbsp;nadále byla omezena na dobu 60&nbsp;dní, poté by pobyt vojsk mimo ČR musel schvalovat Parlament, stejně jako je tomu <a href="https://www.zakonyprolidi.cz/cs/1993-1#cl43-4">nyní</a>.</p><p>Současný návrh tak <a href="https://advokatnidenik.cz/2022/06/13/ministerstvo-obrany-predklada-vlade-upravu-vysilani-vojaku-do-zahranici/">rozšiřuje</a> okruh vymezených případů, kdy vláda může maximálně na 60&nbsp;dní bez předchozího parlamentního souhlasu vyslat vojáky mimo české území. Dle stávajícího <a href="https://www.zakonyprolidi.cz/cs/1993-1#cl43-4">znění</a> Ústavy totiž takto může rozhodnout jen ve třech situacích: při <i>„plnění závazků z&nbsp;mezinárodních smluv o&nbsp;společné obraně proti napadení“</i>, při účasti na mírových operacích a&nbsp;při záchranných pracích po živelních pohromách nebo průmyslových a&nbsp;ekologických haváriích.</p><p>V&nbsp;minulosti byly ve Sněmovně předloženy i&nbsp;další návrhy na úpravu pravomocí vlády v&nbsp;této oblasti (<a href="https://www.psp.cz/sqw/text/orig2.sqw?idd=213556">.pdf</a>, str.&nbsp;4). První z&nbsp;nich v&nbsp;době vlády <a href="https://www.vlada.cz/cz/clenove-vlady/historie-minulych-vlad/prehled-vlad-cr/1993-2013-cr/bohuslav_sobotka/prehled-clenu-vlady-bohuslava-sobotky-29-01-2014---trva-124534/">Bohuslava Sobotky</a> v&nbsp;<a href="https://www.psp.cz/sqw/historie.sqw?o=7&amp;T=956">roce 2016</a> podala skupina poslanců, mezi nimiž byl i&nbsp;tehdejší <a href="https://www.vlada.cz/cz/clenove-vlady/martin-stropnicky-115391/">ministr</a> obrany za hnutí ANO <a href="https://www.psp.cz/sqw/detail.sqw?o=7&amp;id=443">Martin Stropnický</a>. Druhým pak byl návrh z&nbsp;<a href="https://www.psp.cz/sqw/historie.sqw?o=8&amp;t=557&amp;sp=1">roku 2019</a>, který předložili poslanci ODS, hnutí ANO, ČSSD, KDU-ČSL a&nbsp;STAN. Mezi předkladateli byl tehdy i&nbsp;někdejší <a href="https://www.vlada.cz/cz/clenove-vlady/historie-minulych-vlad/prehled-vlad-cr/1993-2018-cr/andrej-babis-ii/prehled-clenu-vlady-andreje-babise-27-6-2018-trva-175411/">premiér</a> Andrej Babiš.</p><p>Zmíněné návrhy z&nbsp;let 2016 (<a href="https://www.psp.cz/sqw/text/orig2.sqw?idd=116747">.pdf</a>, str.&nbsp;16) i&nbsp;2019 (<a href="https://www.psp.cz/sqw/text/orig2.sqw?idd=167115">.pdf</a>, str.&nbsp;22) přitom navrhovaly ze znění Ústavy <a href="https://advokatnidenik.cz/2022/06/13/ministerstvo-obrany-predklada-vlade-upravu-vysilani-vojaku-do-zahranici/">odstranit</a> výše uvedené tři podmínky, za kterých může vláda bez předchozího souhlasu Parlamentu do zahraničí vojáky na max. 60&nbsp;dní vyslat.</p><p>Mezi <a href="https://www.psp.cz/sqw/text/orig2.sqw?idd=116747">argumenty</a> (.pdf, str.&nbsp;2–3) pro zavedení této změny oba návrhy (v&nbsp;téměř totožném znění) uváděly, že <i>„podle dosavadní úpravy by například bylo mimořádně obtížné včasné vyslání ozbrojených sil ČR za účelem záchrany životů občanů ČR protiprávně zadržovaných v&nbsp;zahraničí“</i> (<a href="https://www.psp.cz/sqw/text/orig2.sqw?idd=167115">.pdf</a>, str.&nbsp;3–4).</p><p>Zároveň ale tyto materiály zmiňovaly (<a href="https://www.psp.cz/sqw/text/orig2.sqw?idd=167115">.pdf</a>, str.&nbsp;4–5), že úpravy jsou nutné také proto, aby ČR mohla bez souhlasu Parlamentu vyslat do zahraničí jednotky v&nbsp;rámci tzv.&nbsp;Sil velmi rychlé reakce NATO (VJTF) i&nbsp;v&nbsp;případech, které nespadají pod <a href="https://www.zakonyprolidi.cz/cs/1993-1#cl43-4">čl.&nbsp;43 odst.&nbsp;4</a> Ústavy. Tedy v&nbsp;situacích nad rámec <i>„</i><a href="https://www.zakonyprolidi.cz/cs/1993-1#cl43-4-a"><i>plnění</i></a><i> závazků z&nbsp;mezinárodních smluv o&nbsp;společné obraně proti napadení“</i>.</p><p>Navržené změny tak měly vládě umožnit <i>„operativně rozhodovat o&nbsp;vyslání ozbrojených sil ČR mimo území ČR a&nbsp;o&nbsp;pobytu ozbrojených sil jiných států na území ČR bez specifikace účelu vyslání, resp.&nbsp;pobytu“&nbsp;</i>(<a href="https://www.psp.cz/sqw/text/orig2.sqw?idd=167115">.pdf</a>, str.&nbsp;18).</p><p>Na závěr tedy shrňme, že úpravy pravomocí vlády při vysílání vojáků do zahraničí skutečně poslanci včetně zástupců hnutí ANO navrhovali v&nbsp;době, kdy bylo hnutí ANO součástí vlády a&nbsp;později i&nbsp;v&nbsp;době, kdy byl premiérem Andrej Babiš. Předseda hnutí ANO nicméně ve výroku návrh na rychlé vyslání českých vojáků do zahraničí bez předchozího souhlasu Parlamentu spojuje jen se situací záchrany českých občanů. Zároveň už však nedodává, že dokumenty, pod jedním z&nbsp;nichž je sám <a href="https://www.psp.cz/sqw/historie.sqw?o=8&amp;t=557&amp;sp=1">podepsán</a>, zároveň navrhovaly, aby vláda mohla poslat Armádu ČR na 60&nbsp;dní do zahraničí bez souhlasu Parlamentu, a&nbsp;to bez jakýchkoli omezení. Z&nbsp;tohoto důvodu jeho výrok hodnotíme jako zavádějící.</p>