<p>Ministr práce a&nbsp;sociálních věcí Marian Jurečka (KDU-ČSL) hovoří o&nbsp;délce řízení žádostí o&nbsp;příspěvek na bydlení, nikoliv o&nbsp;časovém úseku mezi vyřízením žádosti a&nbsp;vyplacením příspěvku&nbsp;– redaktor se totiž ptá na systém přiznávání sociálních dávek, a&nbsp;ne na jejich vyplácení. Jurečka svými slovy <i>„příspěvek na bydlení vyplácíme v&nbsp;termínech, které nám dává zákon“</i> zjevně poukazuje na to, že včasné vyřízení žádosti napomáhá vyplacení příspěvku za zpětně uznané období v&nbsp;rámci zákonem stanovené lhůty. Zmíněný počet dní už ale poté vztahuje k&nbsp;samotné délce řízení. Uveďme, že lhůta na vyřízení žádosti o&nbsp;příspěvek na bydlení je dle správního řádu <a href="https://www.zakonyprolidi.cz/cs/2004-500#p71-3">30&nbsp;dnů</a>, případně až <a href="https://www.zakonyprolidi.cz/cs/2004-500#p71-3-a">60</a>, pakliže se jedná o&nbsp;složitý případ nebo pokud musí Úřad práce <a href="https://www.irozhlas.cz/zpravy-domov/socialni-davky-prispevek-na-bydleni-zpozdeni-urad-prace-jurecka_2303291008_ako">provést</a> sociální šetření (<a href="https://www.ochrance.cz/letaky/rizeni-o-davkach-pomoci-v-hn/rizeni-o-davkach-pomoci-v-hn.pdf">.pdf</a>, str.&nbsp;2).</p><p>Statistiku, která by pojednávala o&nbsp;délce řízení žádosti o&nbsp;přidělení příspěvku na bydlení, jsme ve veřejně dostupných zdrojích nedohledali. Požádali jsme proto Ministerstvo práce a&nbsp;sociálních věcí (MPSV) o&nbsp;zaslání dat, ze kterých ministr Jurečka ve výroku čerpá. Následně jsme obdrželi graf s&nbsp;interními daty MPSV, který dokumentuje průměrnou dobu řízení žádostí o&nbsp;příspěvek na bydlení v&nbsp;rámci jednotlivých krajských ředitelství Úřadu práce v&nbsp;období od 1.&nbsp;června do 28.&nbsp;července letošního roku.</p><p>Průměrná doba řízení ovšem sama o&nbsp;sobě nevylučuje, že by v&nbsp;jednotlivých případech nemohlo docházet k&nbsp;vyřizování žádostí i&nbsp;nad zákonem stanovenou lhůtu. Stejně tak graf nikterak nedokládal tvrzení ministra Jurečky, že <i>„v&nbsp;98 procentech případů&nbsp;</i>(trvá vyřízení žádosti okolo hraničních 30&nbsp;dnů, pozn.&nbsp;Demagog.cz) <i>jen proto, že jsme daného klienta vyzvali, aby nám něco doručil, a&nbsp;on nám zatím požadovanou písemnost nebo informaci nedodal“.</i></p><p>Ministerstvo jsme proto opětovně kontaktovali s&nbsp;žádostí o&nbsp;statistiku všech případů, kdy k&nbsp;dodržení časové lhůty došlo a&nbsp;kdy nikoliv, a&nbsp;také o&nbsp;doložení tvrzení o&nbsp;důvodech k&nbsp;hraniční době vyřizování žádostí o&nbsp;příspěvek v&nbsp;Praze. Další odpověď jsme už nicméně nedostali, a&nbsp;výrok tak hodnotíme jako neověřitelný.</p>