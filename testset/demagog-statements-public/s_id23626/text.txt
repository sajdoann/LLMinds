výrok:
Tehdy někdy v roce (…) asi 2015 byla dohoda opozice – koalice. Tehdy vládlo ANO a sociální demokracie, my (hnutí STAN, pozn. Demagog.cz) jsme byli v opozici. A my jsme řekli: pojďme nastavit automat, když se dobře daří ekonomice, ať platy (politiků, pozn. Demagog.cz) rostou, když se špatně vede ekonomice, ať platy nerostou.
dodatečný kontext:
<p>Vít Rakušan (STAN) v&nbsp;rozhovoru reaguje na dotaz ohledně <a href="https://www.irozhlas.cz/zpravy-domov/platy-politiku-soudcu-zvyseni-jurecka-navrh-schillerova_2410131347_har">návrhu</a> ministra práce a&nbsp;sociálních věcí Mariana Jurečky na zvýšení platu poslanců a&nbsp;dalších ústavních činitelů. Zmiňuje přitom, že by politici o&nbsp;svých platech neměli rozhodovat. V&nbsp;této souvislosti dodává, že se podle něj měla dodržet dohoda, kterou kolem roku 2015 uzavřela tehdejší vládní <a href="https://vlada.gov.cz/cz/media-centrum/dulezite-dokumenty/koalicni-smlouva-mezi-cssd--hnutim-ano-2011-a-kdu-csl-na-volebni-obdobi-2013---2017-115459/">koalice</a> a&nbsp;opozice a&nbsp;jejímž cílem bylo zautomatizovat růst platů politiků. Podle Rakušana měla tato dohoda zajistit, že platy v&nbsp;případě dobré ekonomické situace porostou, a&nbsp;naopak se zvyšovat nebudou, pokud by ekonomika klesala.</p><p>Ministr vnitra mluví o&nbsp;době <a href="https://vlada.gov.cz/cz/media-centrum/dulezite-dokumenty/koalicni-smlouva-mezi-cssd--hnutim-ano-2011-a-kdu-csl-na-volebni-obdobi-2013---2017-115459/">vlády</a> Bohuslava Sobotky, kdy vládní koalici tvořili sociální demokraté, ANO a&nbsp;lidovci. Starostové a&nbsp;nezávislí (STAN) a&nbsp;s&nbsp;nimi <a href="https://demagog.cz/vyrok/21953#:~:text=zasedl%20v%C2%A0m%C3%ADstop%C5%99edsednictvu.-,Starostov%C3%A9%20pro%20Libereck%C3%BD%20kraj,-Specifickou%20roli%20m%C3%A1">úzce</a> spjatí Starostové pro <a href="https://www.starostove-nezavisli.cz/regiony/liberecky-kraj">Liberecký kraj</a> (SLK) byli tehdy <a href="https://www.psp.cz/sqw/organy2.sqw?k=1&amp;o=7">součástí</a> opozice. Ve volbách do Poslanecké sněmovny v&nbsp;roce 2013 konkrétně <a href="https://www.top09.cz/co-delame/medialni-vystupy/spoluprace-mezi-top-09-a-stan-byla-uspesna-21659.html">kandidovali</a> na kandidátce TOP&nbsp;09 a&nbsp;<a href="https://www.volby.cz/pls/ps2013/ps111?xjazyk=CZ&amp;xkraj=0&amp;xstrana=0&amp;xv=2&amp;xt=2">získali</a> celkem čtyři mandáty. Poté, co se v&nbsp;roce <a href="https://www.top09.cz/regiony/praha/regionalni-organizace/praha-4/top-09-ziskala-pro-prahu-4-poslanecky-mandat-16388.html">2014</a> jeden z&nbsp;poslanců STAN stal <a href="https://www.irozhlas.cz/node/5932559">europoslancem</a>, <a href="https://www.volby.cz/pls/ps2013/ps111?xjazyk=CZ&amp;xkraj=0&amp;xstrana=0&amp;xv=2&amp;xt=2">Starosty</a> a&nbsp;SLK ve Sněmovně zastupovali jen Věra Kovářová, Petr Gazdík a&nbsp;Jan Farský.</p><p><strong>Staronový automat</strong></p><p>Platy poslanců a&nbsp;dalších ústavních činitelů upravuje <a href="https://www.zakonyprolidi.cz/cs/1995-236">zákon</a> o&nbsp;platu představitelů státní moci. <a href="https://www.zakonyprolidi.cz/cs/2002-309#f2337709">Automatický</a> mechanismus růstu těchto platů se stal součástí zákona v&nbsp;<a href="https://www.zakonyprolidi.cz/cs/2002-309#f2337901">lednu</a> <a href="https://www.e-sbirka.cz/sb/1995/236/2004-01-01">2004</a>. Jeho tehdejší verze <a href="https://vlada.gov.cz/cz/media-centrum/aktualne/mpsv-pocita-platy-ustavnich-cinitelu-podle-platneho-zakona-126166/">navázala</a> platovou základnu, ze které se platy <a href="https://www.e-sbirka.cz/sb/1995/236/2004-01-01#par_8-odst_1">dále</a> <a href="https://www.zakonyprolidi.cz/cs/1995-236#p8">vypočítávají</a>, na průměrnou mzdu v&nbsp;<a href="https://statistikaamy.csu.gov.cz/csu-nebude-publikovat-data-za-mzdy-v-nepodnikatelske-sfere#:~:text=Nepodnikatelsk%C3%A1%20sf%C3%A9ra%20potom,n%C4%9Bkter%C3%A9%20p%C5%99%C3%ADsp%C4%9Bvkov%C3%A9%20organizace.">nepodnikatelské</a> <a href="https://csu.gov.cz/informace-na-zaklade-zvlastnich-zakonu">sféře</a> za předminulý kalendářní rok. V&nbsp;dané době se tak ještě nejednalo o&nbsp;navázání platů na průměrnou mzdu v&nbsp;celém <a href="https://www.idnes.cz/zpravy/domaci/snemovna-zmrazeni-platu-platu-politiku-navazani-na-prumernou-mzdu.A201112_062129_domaci_kop">národním</a> <a href="https://csu.gov.cz/1-pmz_m">hospodářství</a>.</p><p>Zákon tedy automatický mechanismus obsahoval už před rokem 2015, o&nbsp;kterém Vít Rakušan mluví, v&nbsp;některých letech ale využíván <a href="https://www.seznamzpravy.cz/clanek/domaci-politika-prehledne-jak-rostly-platy-politiku-ve-srovnani-s-duchody-a-mzdami-227935">nebyl</a>, protože se Parlament rozhodl platy zmrazit. Platová základna politiků se tak podle automatu nepočítala například v&nbsp;letech <a href="https://www.zakonyprolidi.cz/cs/2003-427#p3">2004</a>, <a href="https://www.zakonyprolidi.cz/cs/2007-261#f3811744">2008</a> až 2010, zmrazené platy byly později i&nbsp;v&nbsp;letech <a href="https://www.e-sbirka.cz/sb/1995/236/2011-01-01#par_3a">2011</a> až <a href="https://web.archive.org/web/20140330092920/https:/www.zakonyprolidi.cz/cs/1995-236#p3a">2014</a>.</p><p>Poslední zmíněné <a href="https://www.zakonyprolidi.cz/cs/2010-425">zmrazení</a> pro roky 2011–2014 prosadila v&nbsp;době ekonomické krize někdejší <a href="https://vlada.gov.cz/cz/clenove-vlady/historie-minulych-vlad/prehled-vlad-cr/1993-2010-cr/petr-necas/prehled-byvalych-clenu-vlady-petra-necase-96390/">Nečasova vláda</a> (<a href="https://www.psp.cz/sqw/text/orig2.sqw?idd=64298&amp;pdf=1">.pdf</a>, str.&nbsp;2, 9) a&nbsp;<a href="https://ct24.ceskatelevize.cz/clanek/domaci/dohady-konci-platy-politiku-vzrostou-o-necela-tri-procenta-341349">skončit</a> mělo v&nbsp;lednu 2015. Pokud by do té doby zákonodárci neschválili další úpravu zákona, došlo by na začátku roku 2015 ke skokovému <a href="https://ct24.ceskatelevize.cz/clanek/domaci/dohady-konci-platy-politiku-vzrostou-o-necela-tri-procenta-341349">nárůstu</a> platů ústavních činitelů o&nbsp;26&nbsp;%. Ve druhé polovině roku 2014, tedy během <a href="https://web.archive.org/web/20241007185901/https:/vlada.gov.cz/cz/clenove-vlady/historie-minulych-vlad/prehled-vlad-cr/1993-2013-cr/bohuslav_sobotka/prehled-clenu-vlady-bohuslava-sobotky-29-01-2014---trva-124534/">Sobotkova</a> kabinetu, proto Sněmovna <a href="https://ct24.ceskatelevize.cz/clanek/domaci/o-kolik-si-maji-poslanci-zvysit-platy-uz-se-neshodne-ani-cssd-340604">projednávala</a> návrh <a href="https://www.psp.cz/sqw/historie.sqw?o=7&amp;t=277">novelizace</a>, který měl vyřešit výpočet platů v&nbsp;roce následujícím.</p><p><a href="https://www.psp.cz/sqw/historie.sqw?o=7&amp;t=277">Parlamentem</a> nakonec prošla <a href="https://www.zakonyprolidi.cz/cs/2014-359">novela</a>, která opět navázala platy politiků na průměrnou mzdu v&nbsp;nepodnikatelské sféře, a&nbsp;znovu tak po více než pěti letech zavedla do praxe automatický mechanismus pro výpočet platů. Na rozdíl od <a href="https://www.e-sbirka.cz/sb/1995/236/2013-01-01#par_3-odst_3">předcházející</a> verze určoval tento staronový mechanismus dvě <a href="https://www.zakonyprolidi.cz/cs/2014-359">rozdílné</a> platové základny, jednu pro soudce a&nbsp;druhou pro ostatní ústavní činitele, tj.&nbsp;poslance, senátory&nbsp;atp. Především ale stanovil, že místo dřívějšího <a href="https://www.e-sbirka.cz/sb/1995/236/2013-01-01#par_3-odst_3">2,75násobku</a> průměrné mzdy (v&nbsp;nepodnikatelské sféře) bude platová základna politiků od roku 2015 odpovídat <a href="https://www.zakonyprolidi.cz/cs/2014-359">2,25násobku</a> průměrné mzdy.</p><p>Pro následující tři roky novela <a href="https://www.zakonyprolidi.cz/cs/2014-359">nastavila</a> postupný růst platové základny, která tak díky tomu v&nbsp;roce 2018 odpovídala 2,5násobku průměrné mzdy. Pro následující roky <a href="https://www.zakonyprolidi.cz/cs/2014-359">novela</a> s&nbsp;dalšími úpravami nepočítala, což znamenalo, že by se od roku 2019 základna opět vrátila na <a href="https://www.e-sbirka.cz/sb/1995/236/2014-10-01#par_3-odst_3">2,75násobek</a> průměrné mzdy. (Stále se přitom jednalo o&nbsp;průměrnou mzdu v&nbsp;nepodnikatelské sféře, ne přímo v&nbsp;<a href="https://www.idnes.cz/zpravy/domaci/snemovna-zmrazeni-platu-platu-politiku-navazani-na-prumernou-mzdu.A201112_062129_domaci_kop">národním hospodářství</a>. Od ní se platová základna <a href="https://www.zakonyprolidi.cz/cs/2020-587#f6962191">odvozuje</a> až díky návrhu (<a href="https://www.psp.cz/sqw/text/orig2.sqw?idd=77982&amp;pdf=1">.pdf</a>) <a href="https://www.idnes.cz/zpravy/domaci/snemovna-zmrazeni-platu-platu-politiku-navazani-na-prumernou-mzdu.A201112_062129_domaci_kop">SOCDEM</a>, ANO a&nbsp;Pirátů <a href="https://www.psp.cz/eknih/2017ps/stenprot/066schuz/s066004.htm#h6">prosazenému</a> v&nbsp;roce 2020.)</p><p><strong>Dohoda a&nbsp;role STAN</strong></p><p>Při hlasování o&nbsp;popisované <a href="https://www.psp.cz/sqw/historie.sqw?o=7&amp;t=277">novele</a> z&nbsp;roku 2014 se všichni tři poslanci Starostů <a href="https://www.psp.cz/sqw/hlasy.sqw?G=60089">zdrželi</a>. Stejně tomu bylo i&nbsp;v&nbsp;<a href="https://www.psp.cz/sqw/hlasy.sqw?G=60088">případě</a> hlasování o&nbsp;pozměňovacím <a href="https://www.psp.cz/eknih/2013ps/stenprot/023schuz/s023133.htm#h40">návrhu</a> Jana Hamáčka (SOCDEM), který původní návrh novely přetvořil do její konečné podoby (<a href="https://www.psp.cz/sqw/text/orig2.sqw?idd=112107">.pdf</a>, str.&nbsp;3–4). Prvotní verze novely počítala jen s&nbsp;prostým zmrazením základny na zhruba 52&nbsp;tisících&nbsp;Kč (<a href="https://www.psp.cz/sqw/text/orig2.sqw?idd=110647">.pdf</a>, str.&nbsp;3 z&nbsp;8).</p><p>Ve hře tehdy byly i&nbsp;jiné pozměňovací návrhy. Hlavním z&nbsp;nich byl návrh sněmovního rozpočtového výboru, který také požadoval opětovné zavedení automatu. Prosazoval rychlejší růst platů, než jaký byl nakonec schválen (<a href="https://www.psp.cz/sqw/text/orig2.sqw?idd=112107">.pdf</a>, str.&nbsp;1–2). Už pro rok 2015 například počítal s&nbsp;platovou základnou dosahující 2,5násobku průměrné mzdy. Poslancům a&nbsp;senátorům by tak zajistil vyšší plat právě už od roku 2015.</p><p>V&nbsp;listopadu 2014, kdy novelu Sněmovna projednávala, některá média <a href="https://zpravy.aktualne.cz/domaci/politika/snemovni-vybor-doporucil-zvysit-poslanecky-plat-o-8100-korun/r~9f18dfac70b011e4840b002590604f2e/">informovala</a>, že se na pozměňovacím návrhu rozpočtového výboru dohodly <i>„poslanecké kluby“</i>. Zároveň zpravodajské servery citovaly tehdejšího předsedu společného poslaneckého klubu TOP&nbsp;09 a&nbsp;Starostů <a href="https://www.psp.cz/sqw/detail.sqw?id=377&amp;o=7">Miroslava Kalouska</a>, který <a href="https://zpravy.aktualne.cz/domaci/politika/snemovni-vybor-doporucil-zvysit-poslanecky-plat-o-8100-korun/r~9f18dfac70b011e4840b002590604f2e/">uváděl</a>, že vládní koalice <i>„učinila dohodu“&nbsp;</i>a&nbsp;TOP&nbsp;09 a&nbsp;Starostové se k&nbsp;ní <i>„přidali“</i>. <a href="https://public.psp.cz/eknih/2013ps/stenprot/023schuz/s023010.htm">Později</a> si Kalousek před konečným hlasováním o&nbsp;novele <a href="https://public.psp.cz/eknih/2013ps/stenprot/023schuz/s023011.htm">stěžoval</a>, že SOCDEM předložením Hamáčkova návrhu tuto dohodu porušila.</p><p>Podobně jako Kalousek v&nbsp;prosinci 2014 <a href="https://ct24.ceskatelevize.cz/clanek/domaci/babis-k-boji-o-platy-poslancu-sobotka-je-populista-podrazil-koalici-341692">mluvil</a> i&nbsp;Marian Jurečka z&nbsp;tehdy koaliční KDU-ČSL. Podle jeho slov se na návrhu rozpočtového výboru dohodla nejdříve koalice mezi sebou a&nbsp;<i>„nakonec (…) i&nbsp;ve Sněmovně se všemi kluby“.&nbsp;</i>Tehdejší předseda rozpočtového výboru <a href="https://web.archive.org/web/20150318090423/http:/zpravy.e15.cz/domaci/politika/spicky-cssd-jsou-proti-zvyseni-platu-politiku-o-14-procent-1139067">Václav Votava</a> (SOCDEM) ale naopak zmiňoval, že pozměňovací návrh ve výboru <a href="https://www.echo24.cz/a/iQz2V/sobotka-dal-sobotka-vzal-podivna-hra-o-poslanecke-platy">vznikl</a> na základě dohody, kterou <i>„s&nbsp;ostatními předsedy klubů“</i> dojednal poslanec SOCDEM Roman Sklenák.</p><p>Z&nbsp;dostupných zdrojů nelze ověřit, jestli se původních jednání o&nbsp;podobě automatického mechanismu nějak účastnili či neúčastnili přímo poslanci hnutí STAN. Výslednou podobu novely, která automatický mechanismus znovu zavedla, při hlasování později <a href="https://www.psp.cz/sqw/hlasy.sqw?G=60089">nepodpořili</a> ani nehlasovali proti ní. Není přitom jasné, jestli nesouhlasili se zavedením automatu jako takového, nebo s&nbsp;jeho parametry, které obsahoval prosazený návrh Jana Hamáčka.</p><p><strong>Závěr</strong></p><p>Ačkoliv média zveřejnila některé informace o&nbsp;tom, jak na přelomu roku 2014 a&nbsp;2015 probíhala vyjednávání o&nbsp;automatickém mechanismu růstu platů politiků, na základě dostupných zdrojů nelze potvrdit ani vyvrátit, zda se zástupci hnutí STAN na těchto dohodách podíleli. Z&nbsp;tohoto důvodu výrok Víta Rakušana hodnotíme jako neověřitelný.</p>